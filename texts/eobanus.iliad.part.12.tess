<eoban. il. 12.1>	Sic apud Eurypyli curandum vulnus amicam
<eoban. il. 12.2>	Et medicam Patroclus opem dum praestat egenti,
<eoban. il. 12.3>	Interea totis concursum est viribus inter
<eoban. il. 12.4>	Troianos Danaosque: sed hos inclusa tenebant
<eoban. il. 12.5>	Munimenta novi nuper circundata muri:
<eoban. il. 12.6>	Sed nec fossa satis Teucros prohibere valebant,
<eoban. il. 12.7>	Nec superinducti nova propugnacula muri,
<eoban. il. 12.8>	Quos circum lato duxerunt aggere fossam
<eoban. il. 12.9>	Perpetuam, ut naves tuta in statione tenerent
<eoban. il. 12.10>	Immemores Danai divum, queis nulla tulissent
<eoban. il. 12.11>	Sacra hecatombaeo superis gratissima ritu,
<eoban. il. 12.12>	Ut naves intus celeres praedamque tenerent
<eoban. il. 12.13>	Omnia tuta satis placato numine divum.
<eoban. il. 12.14>	Quae diis invitis nunc munimenta pararant,
<eoban. il. 12.15>	Atque ideo interitura brevi, nec longius ullos
<eoban. il. 12.16>	Duratura dies, quam donec maximus Hector
<eoban. il. 12.17>	Viveret, et maneat Graiis iratus Achilles,
<eoban. il. 12.18>	Et senior Priamus, Priamique arx alta, manerent
<eoban. il. 12.19>	Pergama, nec tristem sentiret Troia ruinam,
<eoban. il. 12.20>	Starent et muri, et fossa, haec opera inclyta Graium.
<eoban. il. 12.21>	Postquam autem cecidere duces, et maxima Troum
<eoban. il. 12.22>	Una salus Hector, Danaum pars maxima partim
<eoban. il. 12.23>	Cladibus absumpti belli, partimque relictis
<eoban. il. 12.24>	Esse superstitibus, quibus et fortuna pepercit
<eoban. il. 12.25>	Hi decimo demum patriam rediere sub anno,
<eoban. il. 12.26>	Tunc primum unanimes Neptunus et acer Apollo
<eoban. il. 12.27>	Murum everterunt, totumque a sedibus imis
<eoban. il. 12.28>	Luctabantur opus rescindere, pluribus undis
<eoban. il. 12.29>	Labentum celsae fluviorum e montibus Idae
<eoban. il. 12.30>	Immissis, Rhesi, Heptapori, Rhodii, atque Caresi,
<eoban. il. 12.31>	Grenici, sed et Aesepi, flavique Scamandri,
<eoban. il. 12.32>	Et Simoentis aquis, ubi tot conduntur arena
<eoban. il. 12.33>	Scuta virum, galeae, et fortia corpora leto
<eoban. il. 12.34>	Tradita, nunc horum fluviorum magnus Apollo
<eoban. il. 12.35>	Ostia detorsit retro. namque ille diebus
<eoban. il. 12.36>	Ter tribus huic operae deus institit, in quibus ipsum
<eoban. il. 12.37>	In murum pleno torquebat flumina cursu.
<eoban. il. 12.38>	Imbribus et pluvia torrentes Iuppiter auxit,
<eoban. il. 12.39>	Quo citius populentur opus, murumque resolvant.
<eoban. il. 12.40>	Neptunus muros, magnoque emota tridenti
<eoban. il. 12.41>	Fundamenta quatit, truncosque et saxa revellens,
<eoban. il. 12.42>	Omnia quae magno Danai struxere labore,
<eoban. il. 12.43>	Neptunus refluum iaciebat in Hellespontum,
<eoban. il. 12.44>	Ipse operis princeps. tandemque evertit in ipso
<eoban. il. 12.45>	Quicquid erat positum spacioso littore muri,
<eoban. il. 12.46>	Et super inductis flaventibus abdit arenis.
<eoban. il. 12.47>	Omnia deinde suos revocavit flumina in alveos,
<eoban. il. 12.48>	Hunc finem statuere operi, post pauca futurum
<eoban. il. 12.49>	Tempora, dii Graiis neglecta ob sacra maligni.
<eoban. il. 12.50>	De quo tunc dubiis decertabatur in armis
<eoban. il. 12.51>	Usque adeo, ut turres tabulataque summa sonarent
<eoban. il. 12.52>	Ictibus assiduis, dum murum irrumpere Troes
<eoban. il. 12.53>	Conantur, Danai defendere, Iuppiter ipsis
<eoban. il. 12.54>	Incusso terrore animum detraxerit omnem,
<eoban. il. 12.55>	Navibus inclusi metuentes Hectora fortem
<eoban. il. 12.56>	Fracti animi Danaum sese intra tuta tenerent.
<eoban. il. 12.57>	Hector at ante alios pugnam, sociosque ciebat,
<eoban. il. 12.58>	Turbinis in morem, aut quatientis cuncta procellae.
<eoban. il. 12.59>	Sicut ubi immanem circumvenere leonem
<eoban. il. 12.60>	Turba virum venatorum, comitantibus ipsos
<eoban. il. 12.61>	Innumeris canibus, confisi in mutua plures
<eoban. il. 12.62>	Auxilia, iniiciuntque ferae venabula, et ipsam
<eoban. il. 12.63>	Undique circumdant canibus, telisque lacessunt.
<eoban. il. 12.64>	Conscia at illa animi, nullos terretur ad ictus,
<eoban. il. 12.65>	Tela nec ulla timet, sed se convertit, et ultro
<eoban. il. 12.66>	Quo se cunque movet secum trahit arma, virosque,
<eoban. il. 12.67>	Atque canes. Sic magno animo fortissimus Hector
<eoban. il. 12.68>	In quascunque tulit se tota per agmina partes,
<eoban. il. 12.69>	Et socios secum atque hostes convertit, et illos
<eoban. il. 12.70>	Audacter prompteque iubet transcendere fossam.
<eoban. il. 12.71>	Sed iam nulla viris audacia profuit, aeque
<eoban. il. 12.72>	Sicut equis crebro hinnitu testante timorem,
<eoban. il. 12.73>	Tam fossam superare altam, quam scandere vallum,
<eoban. il. 12.74>	Nec facile insiliisse fuit, nec stare in iniquo
<eoban. il. 12.75>	Aggere, praecipiti quando esset ad omnia lapsu.
<eoban. il. 12.76>	Nam super extabant ab utraque crepidine fossae
<eoban. il. 12.77>	Asperitate sudes et acuta fronde timendae,
<eoban. il. 12.78>	Quos magnos crassosque suis ut grande locarant
<eoban. il. 12.79>	Perfugium Danai, quos currus nulla trahentum
<eoban. il. 12.80>	Vis superarit equum, sed tantum forte pedestres
<eoban. il. 12.81>	Si fossam transire queant tentare licebat.
<eoban. il. 12.82>	Haec animadvertens, adit Hectora, talibus orsus
<eoban. il. 12.83>	Poulydamas: Hector bello invictissime, vosque
<eoban. il. 12.84>	Troianorum alii, vos qui socia arma tulistis,
<eoban. il. 12.85>	Stulta et inepta via est, ratio perversa, per altam
<eoban. il. 12.86>	Ducere equos fossam, firmatosque aggere palos:
<eoban. il. 12.87>	Ardua nam res est, nec finem habitura petitum,
<eoban. il. 12.88>	Propter et insertos praeacutos undique palos,
<eoban. il. 12.89>	Desuper et ductum longa compagine murum,
<eoban. il. 12.90>	Ut nec eo demittere equos, nec stare queamus
<eoban. il. 12.91>	Pugnantes loco in angusto, qua clade repulsi
<eoban. il. 12.92>	Nostra aliqua, potius referamus vulnera, quam nos
<eoban. il. 12.93>	Hosti inflixerimus. Quod si male cogitat illis
<eoban. il. 12.94>	Iuppiter altitonans, et nobis consulere aequum
<eoban. il. 12.95>	Censet, et auxilio est, iustis ante omnia votis
<eoban. il. 12.96>	Optarim procul a patria hic et dulcibus Argis
<eoban. il. 12.97>	Mactari, et nostris deleri viribus hostes,
<eoban. il. 12.98>	Et monumenta ipsis sine nomine foeda relinqui.
<eoban. il. 12.99>	Sin minus, atque ipsi versa vice Martis iniqui
<eoban. il. 12.100>	Navibus a propriis conversi, nos quoque turpi
<eoban. il. 12.101>	Vertere terga fugae cogant, et in ista profundae
<eoban. il. 12.102>	Incidere et latae metuenda pericula fossae,
<eoban. il. 12.103>	Nemo relinquetur credo qui nunciet isthaec
<eoban. il. 12.104>	De nobis, ita nos delebunt funditus omnes.
<eoban. il. 12.105>	Quare agite, et nostris omnes accedite dictis.
<eoban. il. 12.106>	Aurigis tradamus equos, currusque tenendos
<eoban. il. 12.107>	Pro fossa, nos armati peditesque sequamur
<eoban. il. 12.108>	Hectora. sic Danaos, nequaquam nostra ferentes
<eoban. il. 12.109>	Arma, repentino nec adhuc praevisa tumultu
<eoban. il. 12.110>	Evertemus, et in totum delebimus hostes.
<eoban. il. 12.111>	Talia Poulydamus: cuius ratione probata
<eoban. il. 12.112>	Hector, sicut erat curru sublimis ab alto
<eoban. il. 12.113>	Desiliit. quem cum peditem prodire viderent,
<eoban. il. 12.114>	Desiliunt ab equis reliqui quoque Troes, equosque
<eoban. il. 12.115>	Quisque suo dedit aurigae, quos deinde tenerent
<eoban. il. 12.116>	Pro fossa instructos, et ad omnia iussa paratos.
<eoban. il. 12.117>	Hinc omnes peditum cuneos in quinque redacti,
<eoban. il. 12.118>	Non tamen aequati numero, sed fortibus armis.
<eoban. il. 12.119>	Prima acies etenim numero praestabat, et ipsam
<eoban. il. 12.120>	Pars melior populi insignem faciebat, et Hector
<eoban. il. 12.121>	Poulydamasque duces: his maxima vota fuerunt,
<eoban. il. 12.122>	Everso ad celsas muro pugnare carinas.
<eoban. il. 12.123>	His quoque Cebriones dux tertius additus ibat.
<eoban. il. 12.124>	Namque alium qui servet equos subiecerat Hector
<eoban. il. 12.125>	Cebrioni, minus audacem, minus arma ferentem.
<eoban. il. 12.126>	Signa secunda duces Paris, Alcathousque, et Agenor,
<eoban. il. 12.127>	Servabant. Heleno parebat tertius ordo,
<eoban. il. 12.128>	Deiphoboque, satis Priamo. quibus additus ibat
<eoban. il. 12.129>	Asius Hyrtacides, quem dives misit Arysba,
<eoban. il. 12.130>	Ducentem eximios fortesque in bella caballos,
<eoban. il. 12.131>	Ad Troiam fluvio de Selleente profectum.
<eoban. il. 12.132>	Quartam ducebant aciem vir maximus armis
<eoban. il. 12.133>	Aeneas Anchisiades, Antenoridaeque
<eoban. il. 12.134>	Archelochusque Acamasque, feri duo fulmina Martis.
<eoban. il. 12.135>	Quintum agmen, quod erat fultum auxiliaribus armis,
<eoban. il. 12.136>	Sarpedon ducebat agens, cui Glaucus, et una
<eoban. il. 12.137>	Asteropaeus erant comites, quos legerat omni
<eoban. il. 12.138>	E numero sociorum, ut erant ex omnibus ambo
<eoban. il. 12.139>	Praecipui. Sic ergo animis armisque parati,
<eoban. il. 12.140>	Et clypeis conserti omnes audacter in hostem
<eoban. il. 12.141>	Contendunt, excelso animo, spe denique certa
<eoban. il. 12.142>	Per murum penetrandi, et in ipsis navibus hostem
<eoban. il. 12.143>	Mactandi. nam consilio, quod et utile et audax
<eoban. il. 12.144>	Pulydamus dederat, parebant Troes, et ipsis
<eoban. il. 12.145>	Unanimes socii. solus parere negabat
<eoban. il. 12.146>	Asius Hyrtacides. non ille relinquere currus
<eoban. il. 12.147>	Aurigae voluit, sed equis confisus ad altas
<eoban. il. 12.148>	Tendebat naves: demens nec enim amplius unquam
<eoban. il. 12.149>	Ad celsae rediturus erat sacra Pergama Troiae,
<eoban. il. 12.150>	Sed miser ad naves fato periturus acerbo,
<eoban. il. 12.151>	Deucalidae Idomenei manibus, teloque cruento.
<eoban. il. 12.152>	Ergo viam secat ad naves a parte sinistra,
<eoban. il. 12.153>	Qua Danaum currus et equi remeare solebant
<eoban. il. 12.154>	E campo, portaeque seras invenit apertas,
<eoban. il. 12.155>	Et valvas omni dimoto vecte patentes:
<eoban. il. 12.156>	Scilicet ut si qui vel adhuc in pulvere campi,
<eoban. il. 12.157>	Vel pugna e sociis agerent, redeuntibus illac
<eoban. il. 12.158>	Esset iter, seu forte fuga, seu sponte redirent.
<eoban. il. 12.159>	Hac igitur recta invectus, confisus equorum
<eoban. il. 12.160>	Virtuti, simul et socii tam grandia adortum
<eoban. il. 12.161>	Coepta sequebantur, magnis clamoribus auras
<eoban. il. 12.162>	Rumpentes, victos non posse resistere Graios,
<eoban. il. 12.163>	Quos ipsi in propriis caesuri navibus essent
<eoban. il. 12.164>	Persuasi. sed falsa animis persuasa fefellit
<eoban. il. 12.165>	Credulitas, siquidem portam reperere patentem,
<eoban. il. 12.166>	Non tamen incustoditam. duo namque tenebant
<eoban. il. 12.167>	Insignes virtute, animisque, et robore fratres,
<eoban. il. 12.168>	Pirithoo geniti, Lapitharum belligerorum
<eoban. il. 12.169>	Principe, magnanimus Polypoetes pectore forti,
<eoban. il. 12.170>	Atque Leontius miscenti homicidia Marti
<eoban. il. 12.171>	Persimilis. portas hi stabant ante patentes,
<eoban. il. 12.172>	Quales aeriae quercus in montibus altis
<eoban. il. 12.173>	Consurgunt geminae, radicibus infera nixae
<eoban. il. 12.174>	Praevalidis, stant immotae, fortesque resistunt
<eoban. il. 12.175>	Imbribus et pluviis, et agentibus aera ventis:
<eoban. il. 12.176>	Sic illi virtute, manuque et robore freti,
<eoban. il. 12.177>	Asion irrumpentem animo constante manebant.
<eoban. il. 12.178>	Quem circum socii, Iamenusque, et fidus Orestes
<eoban. il. 12.179>	Asiades, Acamasque, Thoon celer, Oenomausque.
<eoban. il. 12.180>	Hi recta ad murum tendentes, alta levarunt
<eoban. il. 12.181>	Scuta super capita, et pugnam clamore lacessunt
<eoban. il. 12.182>	Ingenti. in porta Polypoetes atque Leonteus
<eoban. il. 12.183>	Sustinuere viros, donec commune periclum
<eoban. il. 12.184>	Sentirent socii, propereque a navibus altis
<eoban. il. 12.185>	Ferrent auxilium. qui postquam irrumpere murum
<eoban. il. 12.186>	Troianos didicere, metus clamorque virorum
<eoban. il. 12.187>	Castra per et naves oritur concursus ad arma.
<eoban. il. 12.188>	At duo pro portae pugnam statione trahebant,
<eoban. il. 12.189>	Pirithoo geniti, similes sylvestribus apris.
<eoban. il. 12.190>	Qui postquam adventare virum sensere tumultus,
<eoban. il. 12.191>	Et vocem audivere canum, sua lustra feroces
<eoban. il. 12.192>	Exiliunt, sylvamque ruunt, et aperta petentes
<eoban. il. 12.193>	Expectant, dentes acuunt, fortesque resistunt:
<eoban. il. 12.194>	Donec telo aliquis coniecto, et vulnere fixo
<eoban. il. 12.195>	Exanimet: frendente sonat nemus omne tumultu.
<eoban. il. 12.196>	Haud secus illorum resonabant arma fragore
<eoban. il. 12.197>	Telorum ingenti, super aerea scuta cadentum.
<eoban. il. 12.198>	Quos primum ipsorum virtus, tum desuper altis
<eoban. il. 12.199>	E muris populus spectans, animabat ad hosti
<eoban. il. 12.200>	Fortiter audendum virtute resistere tota.
<eoban. il. 12.201>	Nam simul et saxis hostem de turribus altis
<eoban. il. 12.202>	Arcebant, cum pro sociis, tum navibus ipsis,
<eoban. il. 12.203>	Pro castris quoque solliciti: nec nubibus atris,
<eoban. il. 12.204>	Quas insana coegerunt luctamina venti,
<eoban. il. 12.205>	Vellera plura nivis spaciosa in rura feruntur,
<eoban. il. 12.206>	Quam tunc missilium citroque ultroque volabant
<eoban. il. 12.207>	A Teucris simul et Danais: sonuere iubatae
<eoban. il. 12.208>	Afflictu lapidum galeae, clypeique rotundi.
<eoban. il. 12.209>	Quapropter subito percussus ad ilia telo
<eoban. il. 12.210>	Asius ingemuit, tollensque ad sidera vultus,
<eoban. il. 12.211>	Talibus incusat torquentem sidera verbis:
<eoban. il. 12.212>	Iuppiter omnipotens, et te quoque vana profari
<eoban. il. 12.213>	Delectat: tua summe pater promissa sequutus,
<eoban. il. 12.214>	Credebam fore, ne nostros heroes Achivi
<eoban. il. 12.215>	Insultus possent tolerare, aut denique nostris
<eoban. il. 12.216>	Viribus esse pares, nobisve resistere victi.
<eoban. il. 12.217>	Iam nunc sicut apes, et habentes spicula vespae,
<eoban. il. 12.218>	Mellea quae posuere cubilia ad arcta viarum,
<eoban. il. 12.219>	Mellilego subeunte aliquo, non ipsa relinquunt,
<eoban. il. 12.220>	Sed remanent, stimulisque viros pungentibus arcent
<eoban. il. 12.221>	Pro natis, maluntque mori quam deserere ipsos.
<eoban. il. 12.222>	Sic tantum duo pro muris virtute resistunt
<eoban. il. 12.223>	Invicti, maluntque mori quam cedere victi.
<eoban. il. 12.224>	Sic ait: at duras avertit Iuppiter aures,
<eoban. il. 12.225>	Certus ut hanc magnum conferret in Hectora laudem.
<eoban. il. 12.226>	Interea ad portas alias discrimine multo
<eoban. il. 12.227>	Pugnabant alii, quas omnes dicere pugnas,
<eoban. il. 12.228>	Et quo quaeque loco, quo sit discrimine gesta,
<eoban. il. 12.229>	Reddere non modo difficile est, sed prorsus iniquum
<eoban. il. 12.230>	Viribus humanis: fuerit labor ille deorum.
<eoban. il. 12.231>	Passim etenim muros iuxta per castra videres
<eoban. il. 12.232>	Collucere faces, flammasque ardere crepantes,
<eoban. il. 12.233>	A quibus Argivis salvam defendere classem
<eoban. il. 12.234>	Maxima cura fuit, dolor anxia pectora solus
<eoban. il. 12.235>	Ille fatigabat. quae divi cuncta videntes
<eoban. il. 12.236>	Fautores Danaum, contristabantur et ipsi.
<eoban. il. 12.237>	Quorum numinibus Lapithae iam viribus aucti,
<eoban. il. 12.238>	Sustinuere gravem collato robore pugnam.
<eoban. il. 12.239>	Hic validam torquens Polypoetes impiger hastam,
<eoban. il. 12.240>	Misit in adversum Damasum, galeamque comantem
<eoban. il. 12.241>	Perfregit mediam: stetit imo fixa cerebro
<eoban. il. 12.242>	Hasta tremens. sic ille virum prius omnia promptum
<eoban. il. 12.243>	Perdomuit, vomit ille atro cum sanguine vitam.
<eoban. il. 12.244>	Inde duos fratres necat, Hormenon atque Pylonem,
<eoban. il. 12.245>	Antimacho genitos. tum natus ad arma Leonteus
<eoban. il. 12.246>	Hippomachum ferit, intorquens sub cingula telum.
<eoban. il. 12.247>	Tum vacua strictum vagina diripit ensem,
<eoban. il. 12.248>	Et primum Antiphaten iugulat. cadit ille supinus,
<eoban. il. 12.249>	Membra solo stratus. ferit inde Menona superbum,
<eoban. il. 12.250>	Adiicit Iamenon, sociis tum iungit Oresten,
<eoban. il. 12.251>	Stravit acervatos omnes. quibus omnibus arma
<eoban. il. 12.252>	Victores cum detraherent pulcherrima victis,
<eoban. il. 12.253>	Interea populi pars plurima et optima Troum
<eoban. il. 12.254>	Hectora ducentes et Poulydamanta sequuti,
<eoban. il. 12.255>	Vi tota hostilem certant irrumpere murum,
<eoban. il. 12.256>	Arreptisque manu flammis incendere naves.
<eoban. il. 12.257>	Quod ne perficerent, quod ne succederet ipsis,
<eoban. il. 12.258>	Pro muris Danai restabant fortiter altis,
<eoban. il. 12.259>	Certabantque truces superanda avertere fossa.
<eoban. il. 12.260>	Haec inter super ecce volans Iovis ales, acutis
<eoban. il. 12.261>	Unguibus involvens maculosum terga draconem,
<eoban. il. 12.262>	Immanemque et seminecem, qua parte sinistra
<eoban. il. 12.263>	Troiani hostiles certabant vellere muros
<eoban. il. 12.264>	Circuit. ille ferox converso gutture retro,
<eoban. il. 12.265>	Imprimit in summo raptricis pectore dentes.
<eoban. il. 12.266>	Illa dolore amens, resolutis unguibus anguem
<eoban. il. 12.267>	In medios Troas demisit, et inde volatu
<eoban. il. 12.268>	Quam potuit celeri se proripit ales in auras,
<eoban. il. 12.269>	Ingenti clangore sonans. haec monstra videntes
<eoban. il. 12.270>	Troiani trepidare animis, et credere laevum
<eoban. il. 12.271>	Augurium Iovis esse. ergo Priameius heros
<eoban. il. 12.272>	Hectora Pulydamas adit, atque haec verba profatur:
<eoban. il. 12.273>	Tu siquidem dictis Hector me semper acerbis
<eoban. il. 12.274>	Optima suadentem reprimis, ceu te popularem
<eoban. il. 12.275>	Non satis observem: cum sit tamen utile factu,
<eoban. il. 12.276>	Sive domi, seu militiae de rebus habemus
<eoban. il. 12.277>	Concilium, viresque tuas augere, decusque.
<eoban. il. 12.278>	Nunc quoque depromam, quae factu esse optima credam.
<eoban. il. 12.279>	Ulterius ne pergamus rescindere muros,
<eoban. il. 12.280>	Aut rapidum captis immittere navibus ignem.
<eoban. il. 12.281>	Non etenim quicquam puto perficiemus: ut isthaec
<eoban. il. 12.282>	Ales, ad exemplum quae nobis prodita venit,
<eoban. il. 12.283>	(Si modo vera fides) maculosum terga draconem
<eoban. il. 12.284>	Unguibus involvens, modo nos a parte sinistra
<eoban. il. 12.285>	Circuit, et morsu pene exanimata cruento
<eoban. il. 12.286>	Demisit, nec ferre suis implumibus escam
<eoban. il. 12.287>	Filiolis potuit: sic nos quoque robore magno
<eoban. il. 12.288>	Portas et muros istos capiemus Achivum.
<eoban. il. 12.289>	Verum in nos iterum Danais vertentibus arma
<eoban. il. 12.290>	Inde repellemur, fugientes turpiter, illa
<eoban. il. 12.291>	Strata remensuri qua venimus ante viarum,
<eoban. il. 12.292>	Caede relicturi deperdita plurima Troum
<eoban. il. 12.293>	Corpora, quae ferro Danai atque hostilibus armis
<eoban. il. 12.294>	Absument. Sic ille deum verissimus augur,
<eoban. il. 12.295>	Ex his quae docuit praesens ventura monebat.
<eoban. il. 12.296>	De populo quem nemo loqui non vera putabat:
<eoban. il. 12.297>	Solus ob hoc animo turbatus et anxius Hector,
<eoban. il. 12.298>	Torvis inspiciens oculis, dehinc talia fatur:
<eoban. il. 12.299>	Pulydama, nec grata mihi, nec vera loquutus,
<eoban. il. 12.300>	Non sentis ea quae loqueris, nec velle videris
<eoban. il. 12.301>	Vera magis quae sint, atque his meliora profari.
<eoban. il. 12.302>	Si tamen ex animo tibi sunt haec dicta, profecto
<eoban. il. 12.303>	Dii tibi pervertunt mentem, verique tenacem
<eoban. il. 12.304>	Eripuere animum, qui sic Iovis edita summi
<eoban. il. 12.305>	Spernere me iubeas oracula, ab ore profecta
<eoban. il. 12.306>	Ipsius, atque tuis cupias accedere vanis
<eoban. il. 12.307>	Auguriis: quae sperno equidem, quia stulta videntur.
<eoban. il. 12.308>	Quae sic humanas fallunt ludibria mentes,
<eoban. il. 12.309>	Seu dextra spectentur aves Phaetontis ad ortum,
<eoban. il. 12.310>	Sive sinistra petant obituri limina solis,
<eoban. il. 12.311>	Nil rationis habent, cum sint ratione carentes.
<eoban. il. 12.312>	Qui iussit sperare, Iovi nos fidere oportet,
<eoban. il. 12.313>	Quem penes est hominum divumque aeterna potestas.
<eoban. il. 12.314>	Augurium tamen est quod praevalet omnibus unum,
<eoban. il. 12.315>	Pro patria pugnare, armis defendere cives.
<eoban. il. 12.316>	Aut curnam tanta trepidas formidine? quidve
<eoban. il. 12.317>	Arma perhorrescis? pugnam fugis, acria vecors
<eoban. il. 12.318>	Bella times, si forte alii sub navibus altis
<eoban. il. 12.319>	Argivum Troes nos occidamur, et omnes
<eoban. il. 12.320>	Hauserit atra dies. nos scilicet ergo verendum est,
<eoban. il. 12.321>	Tu quoque ne pereas, ne nostrae cladis et ipse
<eoban. il. 12.322>	Efficiare comes: nec enim tam pectore forti es,
<eoban. il. 12.323>	Nec tanto praestas animo, nec robore polles.
<eoban. il. 12.324>	Quod si forte tuis aliquem desistere pugna
<eoban. il. 12.325>	Seductum verbis, vel te quoque conspicer ipsum,
<eoban. il. 12.326>	Hac animum talem dextra cum sanguine fundes,
<eoban. il. 12.327>	Protinus et linguae poenas dabis augur ineptae.
<eoban. il. 12.328>	Sic fatus processit, eum clamore secundo
<eoban. il. 12.329>	Signa sequebantur peditum: tum Iuppiter acrem
<eoban. il. 12.330>	Vim rapidi flatus alta commovit ab Ida,
<eoban. il. 12.331>	Qui versus naves et in ora ferebat Achivum
<eoban. il. 12.332>	Pulveris obscuram nubem, quo tristibus illi
<eoban. il. 12.333>	Afficiebantur curis, spe prorsus adempta,
<eoban. il. 12.334>	Addita quae Teucris accessit maior, et ipsis
<eoban. il. 12.335>	Erexit resides animos audacia, et aucta est
<eoban. il. 12.336>	Gloria: praecipue decus Hectoris extulit. ergo
<eoban. il. 12.337>	Confisi et virtute sua, monitisque secundi
<eoban. il. 12.338>	Numinis, insistunt muros perfringere, turres
<eoban. il. 12.339>	Deiicere, inde gradus convellere, proruere imis
<eoban. il. 12.340>	Fundamenta locis, et propugnacula pinnis
<eoban. il. 12.341>	Nudare, et fixas moliri cardine portas:
<eoban. il. 12.342>	Nec minus iccirco Danai restare, graduve
<eoban. il. 12.343>	Detrudi, sed stare loco, defendere sese
<eoban. il. 12.344>	Obiectis clypeis, et propugnacula celsis
<eoban. il. 12.345>	Turribus imposita, et subeuntes illa superne
<eoban. il. 12.346>	Arcere, et contis detrudere grandibus hostem.
<eoban. il. 12.347>	Hic gemini Aiaces per turres, perque locorum
<eoban. il. 12.348>	Summa ferebantur, passim atque sine ordine, nunc hos
<eoban. il. 12.349>	Nunc illos, ut quosque vident, hos mollibus, illos
<eoban. il. 12.350>	Hortantes verbis gravioribus, atque monentes:
<eoban. il. 12.351>	O socii, quique eximii virtutibus estis,
<eoban. il. 12.352>	Et genere atque opibus, mediae et qui sortis habetis
<eoban. il. 12.353>	Praemia, vos etiam quos conditio infima ducit:
<eoban. il. 12.354>	Non etenim in bello paribus licet omnibus esse:
<eoban. il. 12.355>	Hic tamen, hic omnes labor advocat, expetit unus,
<eoban. il. 12.356>	Sicut in hac fortuna omnes cognoscitis ipsi.
<eoban. il. 12.357>	Nemo hinc ad naves fugiat, clamore minarum
<eoban. il. 12.358>	Territus hostili: sed et ipsi huc ite, aliosque
<eoban. il. 12.359>	Admoneatis idem faciant, si forte voluntas
<eoban. il. 12.360>	Annuat alma Iovis, pulso hoc discrimine, ut hostis
<eoban. il. 12.361>	Cedamus terga, Iliacam fugientis ad urbem.
<eoban. il. 12.362>	Talibus Aiaces exhortabantur Achivos,
<eoban. il. 12.363>	Et fortes animos in bella gerenda monebant.
<eoban. il. 12.364>	Nec plures nivium cecidere ex aere flocci
<eoban. il. 12.365>	Hyberno, tumidos cohibet cum Iuppiter Austros,
<eoban. il. 12.366>	Brumalemque diem ventis vacua aura serenat
<eoban. il. 12.367>	Omnia, praeter aquas maris absorbentis et ipsas
<eoban. il. 12.368>	Sicut cuncta, nives, albent candore nivali
<eoban. il. 12.369>	Intonsi montes, iuga, promontoria, colles,
<eoban. il. 12.370>	Herbida prata alias, rapido laeta arva sub aestu,
<eoban. il. 12.371>	Littora amoena, humiles ripae, portusque remoti:
<eoban. il. 12.372>	Quot tum saxa manu volitabant missa virorum,
<eoban. il. 12.373>	Hinc atque hinc Danaos inter Troasque suborto
<eoban. il. 12.374>	Clamore ingenti, tantae ad certamina pugnae
<eoban. il. 12.375>	Ad murum turresque, et propugnacula fossae.
<eoban. il. 12.376>	Non tamen aut Hector, quisquam aut ex agmine Troum,
<eoban. il. 12.377>	Aut Troiani omnes potuissent viribus ullis
<eoban. il. 12.378>	Et muros capere, et portas effringere, et intro
<eoban. il. 12.379>	Rumpere: ni de se genitum Sarpedona magnum
<eoban. il. 12.380>	Iuppiter immisisset, ut in pecus ire leonem
<eoban. il. 12.381>	Armentale boum si quis putet. ipsius autem
<eoban. il. 12.382>	Ingentem clypeum magnorum terga iuvencum
<eoban. il. 12.383>	Bis tria texuerant, quem lamina desuper omnem
<eoban. il. 12.384>	Ferrea contexit circum oras, aureus orbis
<eoban. il. 12.385>	Ambiit. hunc laeva obtendens, et spicula dextra
<eoban. il. 12.386>	Bina manu quatiens, animo vadebat in hostem
<eoban. il. 12.387>	Intrepido, ceu saepe leo nutritus in altis
<eoban. il. 12.388>	Montibus, impastusque, fame violentus et acer,
<eoban. il. 12.389>	Irruit in caulas ovium, quantumlibet altas
<eoban. il. 12.390>	Munitasque manu. quas si canibusque virisque
<eoban. il. 12.391>	Repperit obseptas, se per media arma virosque
<eoban. il. 12.392>	Ingerit, irrumpitque, aut praedam aut vulnera tergo
<eoban. il. 12.393>	Certa relaturus. Sic tum Sarpedona dium
<eoban. il. 12.394>	Fervida vis animi stimulans invexit in hostem,
<eoban. il. 12.395>	Ut murum caperet, portasque aperiret Achivum
<eoban. il. 12.396>	Troianis, et castra avidis irrumperet armis.
<eoban. il. 12.397>	Sed properans, Glaucum prius his affatur amicum,
<eoban. il. 12.398>	Hippolocho genitum: Cum nobis Glauce priores
<eoban. il. 12.399>	Attribuant, cum nos venerentur honoribus omnes
<eoban. il. 12.400>	Magnanimi Lycii, seu coetus forsan habentur
<eoban. il. 12.401>	Nobis prima loco sedes datur, inter edendum
<eoban. il. 12.402>	Nobis apponunt esu pinguissima carnes
<eoban. il. 12.403>	Eximias, et plena meraci pocula vino
<eoban. il. 12.404>	Prae reliquis, cum tot Xanthi flaventis ad oram
<eoban. il. 12.405>	Possideamus agros, tot iugera pinguia, partim
<eoban. il. 12.406>	Consita, partim etiam frumentis apta serendis:
<eoban. il. 12.407>	Et quos praecipue sibi ducant esse verendos
<eoban. il. 12.408>	Insignes Lycii, cur nos non prima pericli
<eoban. il. 12.409>	Obtineamus et in bello loca, prima obeuntes
<eoban. il. 12.410>	Si qua obeunda ferant sese discrimina belli?
<eoban. il. 12.411>	Ut sint e nostris qui vere dicere possint,
<eoban. il. 12.412>	Nostri nunc reges se dignos esse profecto
<eoban. il. 12.413>	Declarant, queis praecipuos tribuamus honores
<eoban. il. 12.414>	In coetu, ac mensis carnes ponamus opimas,
<eoban. il. 12.415>	Vina propinemus dulcissima, talia postquam
<eoban. il. 12.416>	Tamque stupenda gerunt duri certamina martis.
<eoban. il. 12.417>	Quanquam si tanti defunctos munere belli
<eoban. il. 12.418>	Expertem senii aetatem vitamque perhennem
<eoban. il. 12.419>	Victuros nos ulla foret spes, non ego certe
<eoban. il. 12.420>	Ante alios pugnare velim, nec te ista iuberem
<eoban. il. 12.421>	Ut faceres, quae laude viros et rebus honestant
<eoban. il. 12.422>	Eximiis, unde et decus immortale paratur.
<eoban. il. 12.423>	Nunc cum mille modis obnoxia corpora morti
<eoban. il. 12.424>	Simus, et huc illuc versent nos fata laborum
<eoban. il. 12.425>	Incerta serie, quae non datur effugere ulli,
<eoban. il. 12.426>	Irrumpamus, ut aut nobis decus inde paremus,
<eoban. il. 12.427>	Aut aliis ipsi tribuamus sanguine nostro.
<eoban. il. 12.428>	Dixerat. at Glaucus sicut nihil annuit, aeque
<eoban. il. 12.429>	Abnuit istorum nihil, et comitatus euntem est.
<eoban. il. 12.430>	Turba sequebantur Lycii fortissima utrunque.
<eoban. il. 12.431>	Quos ita tendentes ad se cum forte Menestheus
<eoban. il. 12.432>	Conspiceret, Petei proles, turrimque petentes,
<eoban. il. 12.433>	Cui praefectus erat, timuit, cum mente videret
<eoban. il. 12.434>	Quantam illaturi cladem, quae damna venirent,
<eoban. il. 12.435>	Collustrans oculis circumspicit omnia, si quem
<eoban. il. 12.436>	Forte ducum videat, qui se e discrimine tanto
<eoban. il. 12.437>	Cum sociis levet. Aiacem conspexit utrunque
<eoban. il. 12.438>	Stantes pugnae avidos, et adhuc a cede rubentes.
<eoban. il. 12.439>	Tertius his Teucer, qui tunc a navibus ibat,
<eoban. il. 12.440>	Accessit socius: qui cum se voce vocantem
<eoban. il. 12.441>	(Prae strepitu fremituque armorum hominumque ruentum
<eoban. il. 12.442>	Castra, pylas, muros, turres, tabulata, fragore
<eoban. il. 12.443>	Ingenti) non audirent, nec verba vocantis
<eoban. il. 12.444>	Perciperent, mox praeconem vocat ipse Thooten,
<eoban. il. 12.445>	Pro se dimittens, et ituro talia mandat:
<eoban. il. 12.446>	Curre Thoota, voca Aiaces huc protinus ambos,
<eoban. il. 12.447>	Si modo, quod malim, nobis succurrere uterque
<eoban. il. 12.448>	Possit, et auxilio subeat, servetque periclo
<eoban. il. 12.449>	Quod Lycii intentant reges, extrema minantes
<eoban. il. 12.450>	Excidia, expertis quam praestent fortibus armis
<eoban. il. 12.451>	Ante satis. quod si non possit uterque, quod isthic
<eoban. il. 12.452>	Forte etiam labor incumbat, Telamonius Aiax
<eoban. il. 12.453>	Huc saltem veniat cum Teucro fratre citatus.
<eoban. il. 12.454>	Haec praeco mandata ferens, festinus utrique
<eoban. il. 12.455>	Aiaci exposuit, sicque est ad utrunque loquutus:
<eoban. il. 12.456>	Aiaces Danaum primi, vos clara Menestheus
<eoban. il. 12.457>	Progenies Petei rogat, ut sibi adesse velitis
<eoban. il. 12.458>	Auxilio, contra Lycios, extrema minantes
<eoban. il. 12.459>	Excidia, atque ambos, quod malit, si qua laborum
<eoban. il. 12.460>	Forte sinat requies: sin hoc minus, et labor idem
<eoban. il. 12.461>	Hic quoque vos retinet, saltem Telamonius Aiax
<eoban. il. 12.462>	Cum fratre adveniat Teucro praestante sagittis.
<eoban. il. 12.463>	Talibus accedens verbis Telamonius Aiax,
<eoban. il. 12.464>	Mox ad Oiliaden est talia verba loquutus:
<eoban. il. 12.465>	Aiax, tu remanens hic cum Lycomede potenti
<eoban. il. 12.466>	Urgete ad pugnam socios, et ducite in hostem,
<eoban. il. 12.467>	Dum propero laturus opem poscentibus illam,
<eoban. il. 12.468>	Dumque hinc huc redeo, mox huc rediturus, ab illis
<eoban. il. 12.469>	Quam cito propulero instantis discrimina pugnae.
<eoban. il. 12.470>	Dixit, et avertens sese Telamonius Aiax
<eoban. il. 12.471>	Cum Teucro, et claro Pandione tela ferente,
<eoban. il. 12.472>	Atque arcum Teucri. qui postquam ad tecta Menesthei
<eoban. il. 12.473>	Et turrim venere, ipsum tum tela parantem,
<eoban. il. 12.474>	Atque viros, quibus arceret iam summa tenentes
<eoban. il. 12.475>	Victores Lycios summi fastigia muri,
<eoban. il. 12.476>	Adventu auxilii renovatus ad aethera clamor
<eoban. il. 12.477>	Tollitur, et totis concursum est viribus, illis
<eoban. il. 12.478>	Quae iam contigerant retinere, his pellere muro
<eoban. il. 12.479>	Conatis hostem. Sed ibi tum maximus Aiax
<eoban. il. 12.480>	Primus Epicleum stravit virtute ferocem,
<eoban. il. 12.481>	Praeclari comitem Sarpedonis, intulit autem
<eoban. il. 12.482>	Marmor in adversi galeam rude, nactus in ipsis
<eoban. il. 12.483>	Culminibus, quod ferre manu vix posset utraque
<eoban. il. 12.484>	Aetatis vir adhuc in flore et robore pollens,
<eoban. il. 12.485>	Qualia nunc hominum producit corpora tellus.
<eoban. il. 12.486>	Ipse manu facili sublatum, vique rotatum
<eoban. il. 12.487>	Immani, adversi in galeam contorsit Epiclei,
<eoban. il. 12.488>	Ipsa ut diffracta, contusisque ossibus intus
<eoban. il. 12.489>	Ictu tam valido confunderet omne cerebrum.
<eoban. il. 12.490>	Ille cadens alti praeceps de culmine turris,
<eoban. il. 12.491>	Urinatori similis, cum sanguine vitam
<eoban. il. 12.492>	Fudit, et in bibula iacuit resupinus arena.
<eoban. il. 12.493>	Tum quoque pugnantem summa ad vestigia Glaucum
<eoban. il. 12.494>	Conspiciens Teucer, pugnantis nuda sagitta
<eoban. il. 12.495>	Brachia confixit celeri, quo saucius ictu
<eoban. il. 12.496>	Glaucus ab incoepto pugnae fervore quievit.
<eoban. il. 12.497>	Dissimulat tamen et vulnus saevumque dolorem,
<eoban. il. 12.498>	Ne quis id aspiciens insultet inanibus hostis
<eoban. il. 12.499>	Ludibriis. ille e turri clam desilit alta,
<eoban. il. 12.500>	Mox ipsum quoque digresso Sarpedona Glauco
<eoban. il. 12.501>	(Digressum cognovit enim mox) ira dolorque
<eoban. il. 12.502>	Aggressi subiere. sed haud diffisus in hostem
<eoban. il. 12.503>	Fertur, et invadens Alcmaona conficit ictu
<eoban. il. 12.504>	Thestoriden certo: cuius de corpore telum
<eoban. il. 12.505>	Educens, illum exanguem pronumque reliquit,
<eoban. il. 12.506>	Prolapsum in faciem. tum propugnacula muri
<eoban. il. 12.507>	Convellens manibus, fragmenta sequacia traxit,
<eoban. il. 12.508>	Nudavitque locum, murique in parte ruinam
<eoban. il. 12.509>	Stravit, ut ingressus multis per aperta pateret
<eoban. il. 12.510>	Rudera. cernentes istaec Telamone creati,
<eoban. il. 12.511>	Aggressi pariter Sarpedona, Teucer acuta
<eoban. il. 12.512>	Configens clypei retinacia lora sagitta,
<eoban. il. 12.513>	Non tamen exanimans: nam Iuppiter obstitit, illo
<eoban. il. 12.514>	Nolens fata loco carum ferre impia natum:
<eoban. il. 12.515>	Aiax insiliens longa transverberat hasta
<eoban. il. 12.516>	Immanem clypeum Sarpedonis, acriter ipsum
<eoban. il. 12.517>	Concutiens, retroque viros ipsumque coegit
<eoban. il. 12.518>	Cedere. nec tamen ipse loco rex prorsus abibat,
<eoban. il. 12.519>	Sed magis inclamans Lycios hortatur: Adeste
<eoban. il. 12.520>	Huc, ait, o fortes Lycii, quid sicut inertes
<eoban. il. 12.521>	Statis? et ignavis similes? huc ite iuvatum
<eoban. il. 12.522>	Me socii, nec enim (quantumvis pectore promptus,
<eoban. il. 12.523>	Praevalidusque manu) solus rescindere murum,
<eoban. il. 12.524>	Ad naves aperire viam, non denique possim
<eoban. il. 12.525>	Milia tot superare unus. nunc viribus ergo
<eoban. il. 12.526>	Collatis huc ite, acremque capessite pugnam.
<eoban. il. 12.527>	Magna etiam plures leviora negocia reddunt.
<eoban. il. 12.528>	Talia verba ducis veriti, simul agmina densent
<eoban. il. 12.529>	Regis utrunque latus cingentes acriter hostem
<eoban. il. 12.530>	Invadunt. contra Danai firmare phalangas
<eoban. il. 12.531>	Nunc alias, aliasque intus submittere turmas
<eoban. il. 12.532>	Sub muro, quia praesentis res tota pericli
<eoban. il. 12.533>	Ista videbatur. Sic nec depellere Graios,
<eoban. il. 12.534>	Nec Lycii potuere vias aperire cremandis
<eoban. il. 12.535>	Navibus, aut Danai Lycios arcere ruina,
<eoban. il. 12.536>	Quam semel institerant murorum parte revulsa.
<eoban. il. 12.537>	Ceu duo contigui certantes finibus agri
<eoban. il. 12.538>	Lineolas tendunt, dimensaque funibus aequis
<eoban. il. 12.539>	Consignant spacia, et discordes digladiuntur
<eoban. il. 12.540>	De parte exigua tandem, telluris arandae.
<eoban. il. 12.541>	Sic illi alternis certabant cladibus, ambo
<eoban. il. 12.542>	Magnanimi populi, vestigia quique tenentes
<eoban. il. 12.543>	In quibus institerant: hi propugnacula forti
<eoban. il. 12.544>	Defensare manu, depellere turribus illi
<eoban. il. 12.545>	Conantes, scutis omnes parmisque rotundis
<eoban. il. 12.546>	Contecti. atque ideo cum plures terga reversi
<eoban. il. 12.547>	Nudarent, ipsis retulerunt vulnera tergis:
<eoban. il. 12.548>	Plures per clypeos longis penetrantibus hastis
<eoban. il. 12.549>	Exanimabantur: iam propugnacula muri,
<eoban. il. 12.550>	Iam celsae fuso manabant sanguine turres.
<eoban. il. 12.551>	Atque ut quae manibus victum paupercula quaerit,
<eoban. il. 12.552>	Unde suis possit victum conquirere natis,
<eoban. il. 12.553>	Appendens lanam, tenet omni a parte stateram
<eoban. il. 12.554>	Lancibus aequatis, trutinae constante labello:
<eoban. il. 12.555>	Sic tunc Marte pari pugnabant Troes et acres
<eoban. il. 12.556>	Argivi, sorsque illa diu stetit inter utrosque.
<eoban. il. 12.557>	Donec iam magnum transferret ad Hectora laudem
<eoban. il. 12.558>	Iuppiter, ut primus muros aperiret Achivum
<eoban. il. 12.559>	Insiliens in castra, suos clamore vocabat.
<eoban. il. 12.560>	Huc agite, este viri Troes, violenter in hostem
<eoban. il. 12.561>	Irruite, et muros perfringite, rumpite telis
<eoban. il. 12.562>	Claustra, parate viam, celsas incedite naves.
<eoban. il. 12.563>	Talibus exhortantem omnes qui verba loquentis
<eoban. il. 12.564>	Audierant, sed et audierant quicunque sub armis
<eoban. il. 12.565>	Troes erant, uno ipsum omnes ardore sequuti,
<eoban. il. 12.566>	Condensi invadunt muros, hastasque ferentes
<eoban. il. 12.567>	Ferratas, manibus praetendunt scuta sinistris.
<eoban. il. 12.568>	Hic Hector saxum, manibus quod forte iacebat
<eoban. il. 12.569>	Pro porta, inferius latum, praegrande, et acutum,
<eoban. il. 12.570>	Quod duo non facile in plaustrum sustollere possent
<eoban. il. 12.571>	Quales nunc homines vitali luce fruuntur,
<eoban. il. 12.572>	Hoc facile ille manu commovit solus, et una
<eoban. il. 12.573>	(Nam vires dabat has illi Saturnia proles)
<eoban. il. 12.574>	Tam facile a terra, quam ullus pastor ovillum
<eoban. il. 12.575>	Fert manibus, nec tali oneris sub mole gravatur,
<eoban. il. 12.576>	Sustulit, alta ferens ad clausae limina portae.
<eoban. il. 12.577>	Huius erant geminae crassa compagine valvae,
<eoban. il. 12.578>	Robustae atque altae, clausae intus obice bino,
<eoban. il. 12.579>	Ambo clave una reserandae. huc maximus Hector
<eoban. il. 12.580>	Accedens propius, connixus viribus amplis,
<eoban. il. 12.581>	Et pedibus firmans vestigia, vanior ictus
<eoban. il. 12.582>	Ne fieret, medias percussit pondere valvas
<eoban. il. 12.583>	Immani, rupitque fores, stravitque ruina
<eoban. il. 12.584>	Cardinibus motos postes: fragor intonat ingens
<eoban. il. 12.585>	Illius ingenti rumpentis pondere saxi
<eoban. il. 12.586>	Limina cum portis. quas tunc sua tela sequutus
<eoban. il. 12.587>	Insiluit ferus Hector, et intro irrupit in armis,
<eoban. il. 12.588>	Nocturnae assimilandus avi, lucentibus aura
<eoban. il. 12.589>	Terribili. cum bina ferens hastilia, flammas
<eoban. il. 12.590>	Ceu spirans oculis, hominum quae nemo, deorum
<eoban. il. 12.591>	Viribus exceptis, potis inde arcere fuisset.
<eoban. il. 12.592>	Talis hic existens, conversus ad agmina Troum
<eoban. il. 12.593>	Rupturos in castra iubet transcendere muros.
<eoban. il. 12.594>	Illi morigeri, et facientes iussa, per altos
<eoban. il. 12.595>	Scandunt pars muros, pars portis intrat apertis.
<eoban. il. 12.596>	Tum Danai dant terga fugae, navesque relictas
<eoban. il. 12.597>	Nunc repetunt, seseque intra tentoria condunt.