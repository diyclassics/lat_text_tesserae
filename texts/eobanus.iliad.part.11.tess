<eoban. il. 11.1>	At iam prima diem referens mortalibus almum,
<eoban. il. 11.2>	Orta senis thalamos et grata cubilia liquit
<eoban. il. 11.3>	Diva pudoricolor, cum Iuppiter aethere ab alto
<eoban. il. 11.4>	Mittit ad Argolicas numen crudele carinas,
<eoban. il. 11.5>	Pacificas mentes solitam dissolvere Litem,
<eoban. il. 11.6>	Spargere et irarum causas, et iurgia belli.
<eoban. il. 11.7>	Illa manu prae se monstrum deforme ferebat
<eoban. il. 11.8>	Martis, et insanae per tot discrimina pugnae.
<eoban. il. 11.9>	Haec delapsa petens navem pugnacis Ulyssi,
<eoban. il. 11.10>	Constitit alta super tabulata, quod esset in omni
<eoban. il. 11.11>	Classe loco medio, sicut duo cornua habebant
<eoban. il. 11.12>	Hinc Telamoniadae naves, hinc fortis Achilli.
<eoban. il. 11.13>	Qui duo quod validi atque invicti viribus essent,
<eoban. il. 11.14>	Ultima castrorum merito loca iussa tenebant.
<eoban. il. 11.15>	Stans igitur celso in malo saevissima divum
<eoban. il. 11.16>	Navis Ulyssaeae, clamorem voce sonora
<eoban. il. 11.17>	Edidit horrendum. qui sic persuasit Achivum
<eoban. il. 11.18>	Pectora, ut iniiceret viresque novumque vigorem
<eoban. il. 11.19>	Omnibus, atque animos pugnae crudelis amore
<eoban. il. 11.20>	Inflammaret agens, quem copia nulla fatiget
<eoban. il. 11.21>	Pugnandi, atque ipsis aleretur caedibus, et qui
<eoban. il. 11.22>	Esse videretur patria iucundior ipsa.
<eoban. il. 11.23>	Hic prior Atrides exclamat, et imperat, omnes
<eoban. il. 11.24>	Arma resumentes adsint, et bella capessant.
<eoban. il. 11.25>	Ipse arma induitur lato fulgentia ferro,
<eoban. il. 11.26>	Principio teretes ocreas, argentea habentes
<eoban. il. 11.27>	Vincla pedes circum et talos: tum grandibus aptum
<eoban. il. 11.28>	Et pulchrum thoraca humeris, memorabile donum
<eoban. il. 11.29>	Antiqui Cinyris, qui cum regnaret in alta
<eoban. il. 11.30>	Iam senior Cypro, famaque audisset Achivos
<eoban. il. 11.31>	Classibus et magno petere inclyta Pergama bello,
<eoban. il. 11.32>	Gratificans munus regi donaret Atridae.
<eoban. il. 11.33>	Visebantur in hoc veluti bis quinque viarum
<eoban. il. 11.34>	Lineolae, quas caeruleus color inficiebat.
<eoban. il. 11.35>	Bis sex aureolo radiabant terga colore,
<eoban. il. 11.36>	Signa quater quini referebant stannea, post haec
<eoban. il. 11.37>	Tres inerant squamis depicti terga dracones
<eoban. il. 11.38>	Caeruleis, magni, immanes, ceu colla petentes
<eoban. il. 11.39>	Porrecti ad iugulum: videas, cognoscere possis
<eoban. il. 11.40>	Esse Iridi perquam similes. quam Iuppiter altis
<eoban. il. 11.41>	Nubibus infixit referentem mille colores,
<eoban. il. 11.42>	Et miseris voluit mortalibus esse stupori.
<eoban. il. 11.43>	Post humeris magnum validis accommodat ensem,
<eoban. il. 11.44>	Auratis firmum clavis: hunc aurea pulchre
<eoban. il. 11.45>	In latus ex humero pendentem cingula nectunt.
<eoban. il. 11.46>	Taliter ornatum, vagina argentea condit.
<eoban. il. 11.47>	Tum clypeum capit ingentem, prorsumque stupenda
<eoban. il. 11.48>	Arte laboratum, circum bis quinque subibant
<eoban. il. 11.49>	Orbes aerati, gyro interiore plicatum.
<eoban. il. 11.50>	Bis totidem stanno rigidi candente. sed ipso
<eoban. il. 11.51>	In medio extabant Phorcynidos ora Medusae,
<eoban. il. 11.52>	Caerulea facie, et forma vultuque minaci,
<eoban. il. 11.53>	Terribili, saeva, cingentibus undique diris
<eoban. il. 11.54>	Numinibus, terrore animi, tristique timore.
<eoban. il. 11.55>	Pondus id, hos orbes argentea zona tenebat,
<eoban. il. 11.56>	Quam super in spiras tortus draco gutture vastus,
<eoban. il. 11.57>	Ore triceps vertebatur, capita ardua quassans:
<eoban. il. 11.58>	Quae tamen ex uno surgebant omnia trunco.
<eoban. il. 11.59>	Tum galea crista horribili caput armat equina,
<eoban. il. 11.60>	Quadruplici serie magnum incutiente pavorem.
<eoban. il. 11.61>	Postremo ingenti praefixa hastilia ferro
<eoban. il. 11.62>	Bina manu rapit. his longe fulgebat in armis,
<eoban. il. 11.63>	Sidera ut immodicus percelleret aurea splendor.
<eoban. il. 11.64>	Tanta Mycenarum regis decora esse volebant,
<eoban. il. 11.65>	Iuno regna tenens, et lumina caesia Pallas,
<eoban. il. 11.66>	Ut sonitu ingenti fremerent ex aere summo.
<eoban. il. 11.67>	Aurigae tum quisque suo praecepit, ut armis
<eoban. il. 11.68>	Et currus et equos subter munimina fossae
<eoban. il. 11.69>	Instructos, aptosque obeunda ad bella tenerent.
<eoban. il. 11.70>	Ipsi sublato pedites clamore feroci
<eoban. il. 11.71>	Erumpunt castris, armisque animisque parati.
<eoban. il. 11.72>	Atque ibi munimenta extra discrimine parvo
<eoban. il. 11.73>	Distantes ab equis, sese nil tale timenti
<eoban. il. 11.74>	Ostendunt hosti a tergo. tum Iuppiter atram
<eoban. il. 11.75>	Immittens Litem, vesano castra tumultu
<eoban. il. 11.76>	Complet, et ex alto pro dulci rore cruentas
<eoban. il. 11.77>	Depluit in terram guttas, sub tempus obortae
<eoban. il. 11.78>	Aurorae: quo prodigio tot parte ab utraque
<eoban. il. 11.79>	Illustres animas fuerat missurus ad orcum.
<eoban. il. 11.80>	Troes ab adversa venientes parte, relicto
<eoban. il. 11.81>	In quo constiterant tumulo, contra arma ferebant
<eoban. il. 11.82>	Quique suis nixi ducibus, magnum Hectora circum,
<eoban. il. 11.83>	Circum Pulydamanta sui, circumque potentem
<eoban. il. 11.84>	Viribus Aenean, quem Troes honore colebant
<eoban. il. 11.85>	Eximio, ceu divum aliquem: tria et agmina circum
<eoban. il. 11.86>	Tris Antenoridas, Polybumque, et Agenora fortem,
<eoban. il. 11.87>	Diis similemque Acamanta, virentem caelibe vita.
<eoban. il. 11.88>	Hector ibi ante alios circumtulit arma suorum,
<eoban. il. 11.89>	Ultima nunc lustrans, nunc prima sub agmina cursu
<eoban. il. 11.90>	Se recipit. gravibus iam conspiciendus in armis,
<eoban. il. 11.91>	Iam subductus ab aspectu, nec ubique videtur.
<eoban. il. 11.92>	Non aliter quam stella nocens, quae nubibus atris
<eoban. il. 11.93>	Apparetque latetque vicissim: hic impiger Hector
<eoban. il. 11.94>	Totus ab armorum radiabat luce corusca,
<eoban. il. 11.95>	Ceu Iovis armati clypeo trepidabile fulgur.
<eoban. il. 11.96>	Pugnantes igitur congressi Troes Achivis,
<eoban. il. 11.97>	Talia praebebant de se spectacla vicissim,
<eoban. il. 11.98>	Qualia messores hominis locupletis in agro
<eoban. il. 11.99>	Edere saepe solent, aut hordea flava metentes,
<eoban. il. 11.100>	Triticeam aut segetem, duplici stant ordine nixi,
<eoban. il. 11.101>	Atque ut ibi in terram crebri cecidere manipli,
<eoban. il. 11.102>	Sic Troum, sic Argivum prostrata cadebant
<eoban. il. 11.103>	Corpora, sic aequata edebant mutua pugna
<eoban. il. 11.104>	Funera, nil memores mortisve atrive timoris,
<eoban. il. 11.105>	In sua grassantes rabidorum more luporum
<eoban. il. 11.106>	Viscera, et alterna furibundi caede madebant:
<eoban. il. 11.107>	Cedere nec quenquam, nec se submittere pugna
<eoban. il. 11.108>	Spectares. tum triste homini Lis improba numen,
<eoban. il. 11.109>	Laeticiae tacito capiebat pectore sensum,
<eoban. il. 11.110>	Ista videns. nam sola aderat, pugnamque ciebat.
<eoban. il. 11.111>	Nam reliqui divum iussi intra tecta manebant
<eoban. il. 11.112>	(Quae speciosa tenent in Olympi vertice summo)
<eoban. il. 11.113>	Irati superum regi, qui contrahit atras
<eoban. il. 11.114>	Aera per vacuum nubes: quia scilicet esset
<eoban. il. 11.115>	Illa Troianis decus ingens luce daturus,
<eoban. il. 11.116>	Nec Danais foret auxilio. namque ipse sedebat
<eoban. il. 11.117>	Solus, et a reliquis divum secretus, et urbem
<eoban. il. 11.118>	Troianam Danaumque rates in littore spectans,
<eoban. il. 11.119>	Spectans armorum ceu fulgura mutua, laetus
<eoban. il. 11.120>	Funera spectabat, caedentum, et multa cadentum
<eoban. il. 11.121>	Milia, per multo rorantes sanguine campos,
<eoban. il. 11.122>	Iucundo istarum rerum gaudebat honore.
<eoban. il. 11.123>	Tam stetit ista diu fortuna aequata laboris
<eoban. il. 11.124>	Sanguinei, multique acie ex utraque cadebant,
<eoban. il. 11.125>	Donec adaucta dies medium aspiraret ad orbem,
<eoban. il. 11.126>	Tempore quo gravida nemoroso in monte securi,
<eoban. il. 11.127>	Arboreasque trabes aeternaque robora scindens
<eoban. il. 11.128>	Lignator, manibus fessis et corpore toto,
<eoban. il. 11.129>	Iam revocante fame linquens opera atque laborem,
<eoban. il. 11.130>	Apparat optatae iamdudum fercula coenae.
<eoban. il. 11.131>	Fortia tum Danai socios in facta vocantes,
<eoban. il. 11.132>	Pro se quisque suos, Troum rupere phalangas
<eoban. il. 11.133>	Vi valida, ac virtute animi. quos inter Atrides
<eoban. il. 11.134>	Primus in adversos Agamemnon se intulit hostes,
<eoban. il. 11.135>	Occiso praestante Bienore principe, post quem
<eoban. il. 11.136>	Stravit Oileum, qui frena regebat equorum.
<eoban. il. 11.137>	Ille quidem dominum ulturus, de praepete curru
<eoban. il. 11.138>	Desilit, ac illi plagamque et tela ferenti
<eoban. il. 11.139>	Obvius Atrides, ita frontem perculit hasta
<eoban. il. 11.140>	Elapso, ut galeae summum mucrone feriret.
<eoban. il. 11.141>	Quo frustrato ictu, media inter lumina fronti
<eoban. il. 11.142>	Infixa est ferrata acies, quae ossa intima frangens
<eoban. il. 11.143>	Transiit, et media cerebri madefacta medulla est.
<eoban. il. 11.144>	Sic domuit plagas et vulnera ferre paratum.
<eoban. il. 11.145>	Hos igitur diro confectos funere, et armis
<eoban. il. 11.146>	Exutos, ut humi caesi iacuere reliquit.
<eoban. il. 11.147>	Inde duos Priamo genitos, quorum nothus alter,
<eoban. il. 11.148>	Alter legitima fuerat de matre creatus,
<eoban. il. 11.149>	Antiphon atque Isum paribus conspexit in armis,
<eoban. il. 11.150>	Et curru stantes in eodem. capta regebat
<eoban. il. 11.151>	Frena nothus, dextra rotat Antiphus arma minaci.
<eoban. il. 11.152>	Hos quandoque ambos nemorosae in montibus Idae
<eoban. il. 11.153>	Servantes armenta ovium, generosus Achilles
<eoban. il. 11.154>	Ceperat, et precio dimiserat inde redemptos.
<eoban. il. 11.155>	Fertur in hos ferus Atrides, Isumque priorem
<eoban. il. 11.156>	Interimit, figens iaculo penetrante papillam:
<eoban. il. 11.157>	Antiphon infixo mox conficit ense sub aurem.
<eoban. il. 11.158>	Quos dum praecipites curru deturbat, et armis
<eoban. il. 11.159>	Exuit, esse viros quos quondam invictus Achilles
<eoban. il. 11.160>	Traxerit ad naves captos e montibus Idae
<eoban. il. 11.161>	Agnovit, quoniam exuviis nudaverat ambos.
<eoban. il. 11.162>	Tum velut immanis leo foeta cubilia cervae
<eoban. il. 11.163>	Ingressus rapit hinuleos, et dentibus atris
<eoban. il. 11.164>	Dilaniat, toto pavet anxia pectore mater,
<eoban. il. 11.165>	Nec ferre auxilium potuit pereuntibus ullum,
<eoban. il. 11.166>	Quamvis constiterit propior, fugit abdita in altos
<eoban. il. 11.167>	Sese proripiens saltus, et inhospita tesqua
<eoban. il. 11.168>	Sylvarum, sudore fluens, nam robore tota est
<eoban. il. 11.169>	Immanis stupefacta ferae. Sic pectora Troum
<eoban. il. 11.170>	Attonita, et stupefacta retro cessere, nec ullum
<eoban. il. 11.171>	Auxilium potuere suis aut ferre salutem,
<eoban. il. 11.172>	Sed nova grassantum metuebant robora Graium.
<eoban. il. 11.173>	Post haec Atrides Pisandrumque, Hippolochumque,
<eoban. il. 11.174>	Ambos Antimacho genitos in praelia forti:
<eoban. il. 11.175>	Hic erat Antimachus, Paridis qui victus et auro
<eoban. il. 11.176>	Muneribusque aliis, Helenen gazamque rependi
<eoban. il. 11.177>	Dissuasit Menelae tibi: hoc patre ergo creatos,
<eoban. il. 11.178>	Et curru stantes in eodem, cum timor aegros
<eoban. il. 11.179>	Coepisset (nam frena manus fugere remissas,
<eoban. il. 11.180>	Nam currus et equos simul et data frena regebant)
<eoban. il. 11.181>	Insilit Atrides violenti more leonis
<eoban. il. 11.182>	Ambos delaniaturus. sed ab axe rotarum
<eoban. il. 11.183>	Desiliunt genua amplexi, regisque voluti
<eoban. il. 11.184>	Ante pedes, tali victorem voce rogarunt:
<eoban. il. 11.185>	Conserva incolumes Atrei clarissime fili,
<eoban. il. 11.186>	Digna recepturus pro nostra dona salute.
<eoban. il. 11.187>	Nam pater ampla domi locupletis munera gazae,
<eoban. il. 11.188>	Aeris et argenti, fulvique recondidit auri,
<eoban. il. 11.189>	Pro quibus has animas redimet tibi maxima mittens
<eoban. il. 11.190>	Praemia, si vivos nos noverit esse retentos.
<eoban. il. 11.191>	Talia cum lachrymis illi. pro mitibus autem
<eoban. il. 11.192>	Verbis et gemitu, responsum immite tulerunt:
<eoban. il. 11.193>	Ergone vos geniti Antimacho, qui Troica quondam
<eoban. il. 11.194>	Concilia hortatus monuit, ne parcere vellent
<eoban. il. 11.195>	Legatis, Menelae tibi, tibi fortis Ulysse,
<eoban. il. 11.196>	Nec sinerent remeare domum, patriamque reverti,
<eoban. il. 11.197>	Sed velut exigerent inimico a sanguine poenas.
<eoban. il. 11.198>	Nunc igitur culpae nati luitote paternae
<eoban. il. 11.199>	Supplicium, poenamque. Haec dicens, perculit hasta
<eoban. il. 11.200>	Pisandrum adverso sub pectore, praepitemque
<eoban. il. 11.201>	Stravit humi. quo sic terram mordente supino
<eoban. il. 11.202>	Irruit Hippolochus, gladio cui vindice palmas
<eoban. il. 11.203>	Praescidit, et summae cervicis vincula solvit.
<eoban. il. 11.204>	Quem postquam stratum fulgentibus exuit armis,
<eoban. il. 11.205>	In medios truncum calcandum propulit hostes,
<eoban. il. 11.206>	Non secus atque pila pauxilla in frusta molari.
<eoban. il. 11.207>	Post haec praecipuos ubi conspicit esse tumultus,
<eoban. il. 11.208>	Proripuit sese in medias comitante phalangas
<eoban. il. 11.209>	Agmine Graiugenum, tum sparsa per agmina late
<eoban. il. 11.210>	Irruit, adsequitur peditem pedes, actus equestri
<eoban. il. 11.211>	Agmine eques: fugit hic, fugat ille, usumque videndi
<eoban. il. 11.212>	Abstulit atra levi commota e pulvere nubes,
<eoban. il. 11.213>	Per totum campi spacium, quem cursus equorum
<eoban. il. 11.214>	Implerat sonitu ingenti. Sed rex Agamemnon
<eoban. il. 11.215>	Et fugienti instans hosti, exhortansque frequentes,
<eoban. il. 11.216>	Tantas edebat strages, tantamque ruinam,
<eoban. il. 11.217>	Quantam iniecta solent densis incendia sylvis
<eoban. il. 11.218>	Edere, quam pascunt afflantes undique venti:
<eoban. il. 11.219>	Sic Agamemnonio sub milite et ense superbo
<eoban. il. 11.220>	Innumeri Troes peditumque equitumque cadebant.
<eoban. il. 11.221>	Cernere equos erat errantes, currusque trahentes
<eoban. il. 11.222>	Aurigis vacuos passim, dominisque carentes,
<eoban. il. 11.223>	Ceu desiderio motos et amore suorum,
<eoban. il. 11.224>	Ipsos ceu vasti per plana requirere campi.
<eoban. il. 11.225>	Hi vero abiecti terrae, exanimesque iacebant,
<eoban. il. 11.226>	Vulturibus quam coniugibus potiora daturi
<eoban. il. 11.227>	Gaudia. per medios tanti discriminis aestus,
<eoban. il. 11.228>	Tela per, et mortes, per fusi stagna cruoris,
<eoban. il. 11.229>	Umbrantem campos per nubem pulveris atri,
<eoban. il. 11.230>	Iuppiter incolumem servavit, et Hectora tutum
<eoban. il. 11.231>	Praebuit. at ferus Atrides socia agmina Graium
<eoban. il. 11.232>	Terribili clamore vocans hortatur, et urget
<eoban. il. 11.233>	In Troas: qui iam veteris monumenta sub Ili
<eoban. il. 11.234>	Constiterant, cursu fessi medio aequore campi,
<eoban. il. 11.235>	Sylvestrem ad ficum cupidi urbis contingendae.
<eoban. il. 11.236>	Qui postquam Scaeae stabant prope limina portae
<eoban. il. 11.237>	Ad fagum veterem, tum primum sistere cursum,
<eoban. il. 11.238>	Stare loco, atque inhibere fugam, sociosque peractae
<eoban. il. 11.239>	Colligere ex errore fugae: quos segnior autem
<eoban. il. 11.240>	Cursus in hostilis perduxerat agmina turbae,
<eoban. il. 11.241>	Hos necat, hos mactat virtute ferox Agamemnon.
<eoban. il. 11.242>	Atque ut saepe leo caecae sub tempore noctis
<eoban. il. 11.243>	Corripiens armenta boum, cum dissipat omnes,
<eoban. il. 11.244>	Tum rapit eximium, quem mox cervice resecta
<eoban. il. 11.245>	Dilaniat, carnemque vorat fera saeva cruentam,
<eoban. il. 11.246>	Visceraque insano depascitur intima morsu:
<eoban. il. 11.247>	Non secus Atrides fugientibus omnibus unum
<eoban. il. 11.248>	Postremum rapiens aliquem mactabat: et illum
<eoban. il. 11.249>	In faciem sternens, rapta hunc cervice supinum
<eoban. il. 11.250>	Conficit, aut ab equis retrahens, aut axe citato.
<eoban. il. 11.251>	Sic variis periere modis tot milia Troum,
<eoban. il. 11.252>	Sub manibus magni Atridae. qui iam prope muros
<eoban. il. 11.253>	Iliacos pugnans pene irrupisset in urbem,
<eoban. il. 11.254>	Cum pater omnipotens coelo delapsus, in altis
<eoban. il. 11.255>	Fontibus irriguae consedit montibus Idae,
<eoban. il. 11.256>	Tela manu retinens acie metuenda trisulca,
<eoban. il. 11.257>	Tum sic alloquitur plantis velocibus Irim:
<eoban. il. 11.258>	I fuge, vade, vola pennis pernicibus Iri,
<eoban. il. 11.259>	Hectora conveniens, cui talia verba loqueris:
<eoban. il. 11.260>	Donec in agminibus pellentem Agamemnona primis
<eoban. il. 11.261>	Viderit hostiles acies, multosque suorum
<eoban. il. 11.262>	Ense trucidantem, se subtrahat ipse, manumque
<eoban. il. 11.263>	Compellat reliquam Troum producere pugnam
<eoban. il. 11.264>	Cum Danais. postquam ille autem vel punctus ab hasta,
<eoban. il. 11.265>	Vel caesus gladio repetitum ascenderit axem,
<eoban. il. 11.266>	Tunc illi tantas immittam in corpora vires,
<eoban. il. 11.267>	Ut Danaos vice iam versa trepidante repellat
<eoban. il. 11.268>	In sua castra fuga, per captaque castra sequutus
<eoban. il. 11.269>	Ad naves redigat: nec caedibus ante modumve
<eoban. il. 11.270>	Aut finem statuat, quam sol occumbat, et almae
<eoban. il. 11.271>	Adveniant noctis tenebrae, lucemque recondant.
<eoban. il. 11.272>	Talia dicenti est assensa volatilis Iris,
<eoban. il. 11.273>	Et lapsa Idaeo de vertice ad inclyta Troiae
<eoban. il. 11.274>	Moenia, et invenit Priamo sapiente creatum
<eoban. il. 11.275>	Hectora, stantem ad equos, currusque et frena tenentem.
<eoban. il. 11.276>	Quem prope consistens, roseo sic ore loquuta est:
<eoban. il. 11.277>	Hector Priamide, diis aequiparande, deum rex
<eoban. il. 11.278>	Iuppiter haec celeres tibi me mandata per auras
<eoban. il. 11.279>	Ferre iubet, quibus haudquaquam parere recuses.
<eoban. il. 11.280>	Donec in agminibus pellentem Agamemnona primis
<eoban. il. 11.281>	Videris hostiles acies, multosque tuorum
<eoban. il. 11.282>	Ense trucidantem, retrahas tete ipse, manumque
<eoban. il. 11.283>	Compellas reliquam Troum producere pugnam
<eoban. il. 11.284>	Cum Danais. postquam ille autem vel punctus ab hasta,
<eoban. il. 11.285>	Vel caesus gladio repetitum ascenderit axem,
<eoban. il. 11.286>	Ipse tibi immittet tantas in corpora vires,
<eoban. il. 11.287>	Ut Danaos vice iam versa trepidante repellas
<eoban. il. 11.288>	In sua castra fuga, per captaque castra sequutus
<eoban. il. 11.289>	Ad naves redigas, nec caedibus ante modumve
<eoban. il. 11.290>	Aut finem statuas, quam sol occumbat, et almae
<eoban. il. 11.291>	Adveniant noctis tenebrae, lucemque recondant.
<eoban. il. 11.292>	Haec effata, leves evanuit Iris in auras.
<eoban. il. 11.293>	Hector ut armatus stabat, se immisit ab alto
<eoban. il. 11.294>	Praecipitem curru, quatiens horrentia celsa
<eoban. il. 11.295>	Tela manu, circumque pedes volat agmina Troum,
<eoban. il. 11.296>	Multa rogans et multa monens hortatur, ut armis
<eoban. il. 11.297>	Fortiter hostiles pergant urgere phalangas.
<eoban. il. 11.298>	Cuius ad imperium recruduit alea pugnae,
<eoban. il. 11.299>	Inclinata prius, tanta virtute resumptis
<eoban. il. 11.300>	Viribus atque animis collidebantur Achaeis:
<eoban. il. 11.301>	Nec minus Atrides Danaos animabat, et armis
<eoban. il. 11.302>	Longe alios intersuperans, et in agmine primus
<eoban. il. 11.303>	Pugnabat, pugnamque suis aequabat Achivis.
<eoban. il. 11.304>	Dicite nunc Musae coelestia templa colentes,
<eoban. il. 11.305>	Primus in Atriden quisnam incidit, obvius ipsi?
<eoban. il. 11.306>	Numne aliquis Troum? num quis socia arma ferentem?
<eoban. il. 11.307>	Is fuit Iphidamas, praeclaro Antenore natus,
<eoban. il. 11.308>	Et genere et virtute bonus, vir corpore et armis
<eoban. il. 11.309>	Magnus. is in Thrace genitrice et divite terra
<eoban. il. 11.310>	Lanigeri pecoris, fuit enutritus ab annis
<eoban. il. 11.311>	Puberibus, materno ab avo tum principe Thracum
<eoban. il. 11.312>	Cisseo, cui filia erat formosa Theano,
<eoban. il. 11.313>	Hanc Antenoridae sociatam lege marita
<eoban. il. 11.314>	Uxorem, dedit aetatis ceu flore virenti
<eoban. il. 11.315>	Primaevo: cuius tunc ille reliquit amatae
<eoban. il. 11.316>	Et sibi desponsae thalamos, et ad alta profectus
<eoban. il. 11.317>	Pergama pervenit, famae immortalis amore,
<eoban. il. 11.318>	Si Danaos contra gereret fera bella, parandae.
<eoban. il. 11.319>	Venerat ergo suis Percotae navibus oram
<eoban. il. 11.320>	Bis sex, littorea quas in statione reliquit
<eoban. il. 11.321>	Hellespontiaci mensus vada salsa profundi.
<eoban. il. 11.322>	Ilion ad sacrum Troiae pedes inde profectus,
<eoban. il. 11.323>	Hoc tunc infoelix Atridae tempore factus
<eoban. il. 11.324>	Obvius, audacis persolvit sanguine poenas
<eoban. il. 11.325>	Incoepti. nam cum spacio breviore venirent,
<eoban. il. 11.326>	Alternis teretes vibrantes viribus hastas,
<eoban. il. 11.327>	Alter in alterius torquebant corpora ferrum.
<eoban. il. 11.328>	At prior Atrides telo frustratus et ictu,
<eoban. il. 11.329>	Infixum telluri etenim trans Iphidamanta est:
<eoban. il. 11.330>	Iphidamas validis intorquens viribus hastam,
<eoban. il. 11.331>	Cingula thoracem subter ferit integra lamnis
<eoban. il. 11.332>	Argenti Atridae: sed non perruperat ictus
<eoban. il. 11.333>	Vincula, at ille manu mucronem urgente iuvabat.
<eoban. il. 11.334>	Sed neque sic potuit superare argentea balthei
<eoban. il. 11.335>	Robora, sed duro ferrum est super aere reflexum.
<eoban. il. 11.336>	Tum ferus Atrides violentam exarsit in iram,
<eoban. il. 11.337>	Ferrum a se reprimens, et ab Iphidamante revellens,
<eoban. il. 11.338>	Fertur in adversum truculenti more leonis,
<eoban. il. 11.339>	Cervicemque viri gladio haurit prorsus adacto
<eoban. il. 11.340>	In cerebrum, ac illi solvuntur corporis artus,
<eoban. il. 11.341>	Ferreus et claudit morientia lumina somnus.
<eoban. il. 11.342>	Sic bonus Iphidamas cecidit melioribus annis,
<eoban. il. 11.343>	Infoelix: qui dum popularibus esse saluti,
<eoban. il. 11.344>	Praesidioque cupit, pressis hostilibus armis,
<eoban. il. 11.345>	Desponsae thalamos et nondum experta reliquit
<eoban. il. 11.346>	Gaudia, praecipue formosam et flore virentem,
<eoban. il. 11.347>	Aetatis tenerae, cui tanta armenta dedisset,
<eoban. il. 11.348>	Tot dare pollicitus, quorum illi copia latis
<eoban. il. 11.349>	Pascebatur agris, quaeque innumerabilis esset,
<eoban. il. 11.350>	Principio centena boum praepinguia opimum
<eoban. il. 11.351>	Corpora, pollicitus caprarum mille daturum,
<eoban. il. 11.352>	Totque ovium capita. Hunc igitur cum rex Agamemnon
<eoban. il. 11.353>	Iphidamanta ferox vita spoliasset et armis,
<eoban. il. 11.354>	Exuviasque ferens per tela, per arma, per hostes,
<eoban. il. 11.355>	Conspectus generose Coon tibi forte fuisset,
<eoban. il. 11.356>	Eximio qui primus eras Antenore natus,
<eoban. il. 11.357>	Ingens te subiit fraterno ex funere moeror,
<eoban. il. 11.358>	Oppleruntque oculos lachrymae tibi, quando iacentem
<eoban. il. 11.359>	Vidisti tetro confectum vulnere fratrem.
<eoban. il. 11.360>	Hic ergo ille Coon ut erat fortissimus armis,
<eoban. il. 11.361>	Stabat pone latens Agamemnona, et a latere ipsum
<eoban. il. 11.362>	Aggressus, mucrone manum confodit, ut hastae
<eoban. il. 11.363>	Extaret parte ex alia de vulnere cuspis,
<eoban. il. 11.364>	Qua mediae iunctura volae coit. ille repente
<eoban. il. 11.365>	Quamvis accepto de vulnere territus esset,
<eoban. il. 11.366>	Non tamen abstinuit pugna, sed dira Cooni
<eoban. il. 11.367>	Fata ferens, meritaque ut in hostem percitus ira
<eoban. il. 11.368>	Irruit, intentans invicti roboris hastam.
<eoban. il. 11.369>	Iphidamanta Coon fratrem tum forte trahebat
<eoban. il. 11.370>	Exanimem pedibus raptum, primosque suorum
<eoban. il. 11.371>	Quosque vocans. hunc ergo cadaver inane trahentem
<eoban. il. 11.372>	Occupat Atrides, et acuta vulnerat hasta
<eoban. il. 11.373>	Sub clypei medio, et victor caput abstulit illi
<eoban. il. 11.374>	Iphidamanta super fratrem: tum frigida toto
<eoban. il. 11.375>	Corpore linquuntur sublato membra calore.
<eoban. il. 11.376>	Sic Antenoridae gemini periere sub uno
<eoban. il. 11.377>	Unius ense viri, portusque et flumen avari
<eoban. il. 11.378>	Traiecere senis, Stygiasque adiere paludes.
<eoban. il. 11.379>	Nec tamen interea cuneos propellere Troum
<eoban. il. 11.380>	Destitit Atrides, nuncque hos nunc perculit illos,
<eoban. il. 11.381>	Hos hasta, ense alios, quorundam pectora saxis
<eoban. il. 11.382>	Grandibus incessens, donec de vulnere sanguis
<eoban. il. 11.383>	Fluxit adhuc calidus: qui postquam frigore nervos
<eoban. il. 11.384>	Constitit adstringens, et vulnus inaruit intus,
<eoban. il. 11.385>	Tum gravis invasit dolor et cruciatus in artus,
<eoban. il. 11.386>	Quales saepe solet mulier sentire dolores
<eoban. il. 11.387>	Parturiens, saevae quos mittunt Ilithyiae.
<eoban. il. 11.388>	Quas Iuno Lucina deas enixa profudit,
<eoban. il. 11.389>	Tela laboriferi mittentes plena doloris.
<eoban. il. 11.390>	Sic gravis invadens animum dolor ursit Atridae.
<eoban. il. 11.391>	Tunc currum insiliit iusso ad tentoria cursus
<eoban. il. 11.392>	Dirigere auriga, pulchrasque revisere naves,
<eoban. il. 11.393>	Sese animo crucians, socios sic voce monebat
<eoban. il. 11.394>	Inclamans clara, curru sublimis ab alto:
<eoban. il. 11.395>	Argivi proceres, vos nunc defendite naves
<eoban. il. 11.396>	Contra hostes, sine me, quem Iuppiter arcet iniquus
<eoban. il. 11.397>	E pugna, nec adesse sinit per tempora lucis
<eoban. il. 11.398>	Integra, dum Hectoreas prosternam marte cohortes.
<eoban. il. 11.399>	Haec ubi dixisset, rapidos auriga iugales
<eoban. il. 11.400>	Cogit ad ornatas celeri pede tendere naves.
<eoban. il. 11.401>	Illi ad nota ducis tentoria pene volabant,
<eoban. il. 11.402>	Collectas udo reddentes pectore spumas,
<eoban. il. 11.403>	Et femora, et multo foedati pulvere coxas,
<eoban. il. 11.404>	Afflictum pugna regem procul inde ferentes.
<eoban. il. 11.405>	Hector ut agnovit cessisse Agamemnona pugnae,
<eoban. il. 11.406>	Troasque et Lycios clara sic voce monebat:
<eoban. il. 11.407>	Troes, et audaces Lycii, tuque inclyta pubes
<eoban. il. 11.408>	Dardanidum, nunc este viri, nunc quisque suetae
<eoban. il. 11.409>	Virtutis memor esse velit, nunc pectore robur
<eoban. il. 11.410>	Quisque suum revocate, et in hostem pergite, quando
<eoban. il. 11.411>	Iuppiter in partes nostras inclinat, ut hostem
<eoban. il. 11.412>	Praestantem virtute aliis Agamemnona pugna
<eoban. il. 11.413>	Avertit. nunc ergo equites immittite pugnae,
<eoban. il. 11.414>	Et currus, et equos. Haec dicens inclytus Hector,
<eoban. il. 11.415>	Omnibus ardorem pugnandi iniecit, et ipsos
<eoban. il. 11.416>	Instigabat agens verbis et rebus: ut acres
<eoban. il. 11.417>	Saepe canes venator agit per lustra, ferocem
<eoban. il. 11.418>	Seu conatus aprum, sive exturbare leonem.
<eoban. il. 11.419>	Sic Hector celeres Danaeia in agmina Troas
<eoban. il. 11.420>	Concitat, ante alios vadens ipse inclytus armis,
<eoban. il. 11.421>	Et Marti similis, versos irrupit in hostes.
<eoban. il. 11.422>	Non secus ac coelo tempestas fusa sereno,
<eoban. il. 11.423>	Desuper extortis grassatur in aequora ventis,
<eoban. il. 11.424>	Insanosque ciet fluctus, saevitque procellis.
<eoban. il. 11.425>	Hic age quem primum, quem postremum impiger Hector
<eoban. il. 11.426>	E numero Danaum vita spoliavit et armis,
<eoban. il. 11.427>	Quando illi eximium dederit virtutis honorem
<eoban. il. 11.428>	Iuppiter, et decus hoc victoria tanta pararet.
<eoban. il. 11.429>	Assaeum primum, mox Autonoumque, et Opitem,
<eoban. il. 11.430>	Et Dolopem Clytiden, et Opheltion, atque Agelaum,
<eoban. il. 11.431>	Aesymnumque, Horumque, ac Hipponoum generosum,
<eoban. il. 11.432>	Atque hos de primis Argivum sustulit omnes.
<eoban. il. 11.433>	Atque ut ubi in pluvium nubes everberat Austrum,
<eoban. il. 11.434>	Incumbens Zephyrus, vi colluctantur, et alto
<eoban. il. 11.435>	Incubuere mari, totumque e sedibus imis
<eoban. il. 11.436>	Converrunt, magnosque adigunt ad littora fluctus,
<eoban. il. 11.437>	Aequoreae illisa rorant aspergine cautes,
<eoban. il. 11.438>	Et pluvia grassatur hyems, et grandine nymbi:
<eoban. il. 11.439>	Sic Danaos agitans Hector, ceu turbine belli
<eoban. il. 11.440>	Obruit involvens, et plurima funera vulgo
<eoban. il. 11.441>	Edebat, de plebe virum capita omnia mactans
<eoban. il. 11.442>	Obvia. tum pestis Argivos pene tulisset
<eoban. il. 11.443>	Ultima, cum sua castra fuga navesque petissent,
<eoban. il. 11.444>	Nec minus haec intra caderent, ni dius Ulysses
<eoban. il. 11.445>	Inclamans magna Diomedea voce vocasset:
<eoban. il. 11.446>	Tydide, quid adhuc non ullo vulnere laesos
<eoban. il. 11.447>	Virtutis nostrae immemores, sic vertere terga
<eoban. il. 11.448>	Non pudet? huc age ades vir amice, et fortiter hostes
<eoban. il. 11.449>	Hinc mecum cohibe, ne captis navibus Hector
<eoban. il. 11.450>	Tristitiam nobis ignominiamque relinquat.
<eoban. il. 11.451>	Huic ita respondit virtute potens Diomedes:
<eoban. il. 11.452>	Tecum stabo equidem, eventumque paratus in omnem
<eoban. il. 11.453>	Quicquid erit patiar. sed erit brevis ista voluptas:
<eoban. il. 11.454>	Quandoquidem a nobis aversus Iuppiter, astat
<eoban. il. 11.455>	Troibus auxilio, viresque et robora mittit.
<eoban. il. 11.456>	Sic ait, et Thymbraeon equis deturbat, acuto
<eoban. il. 11.457>	Confodiens iaculo papulae sub parte sinistrae.
<eoban. il. 11.458>	Eximium fortemque Moliona stravit Ulysses.
<eoban. il. 11.459>	Hos ita linquentes medii per aperta tumultus
<eoban. il. 11.460>	Agmina vadebant, sicut duo fortibus apri
<eoban. il. 11.461>	Dentibus audaces freti, si quando latrantes
<eoban. il. 11.462>	Incurrere canes, invadunt robore forti:
<eoban. il. 11.463>	Sic illi Troas mactabant ambo, reversi
<eoban. il. 11.464>	In pugnam. et quanquam quosdam fuga dulcis Achivum
<eoban. il. 11.465>	Abstulerat pugnae ereptos, et ab Hectore tutos,
<eoban. il. 11.466>	Hi tamen eximios quosdam de curribus altis
<eoban. il. 11.467>	Deiaculabantur, quos inter nobile fratrum
<eoban. il. 11.468>	Par fuit, e Meropis Percosi semine creti,
<eoban. il. 11.469>	Percosi Meropis, qui ventura omnia vates
<eoban. il. 11.470>	Praecinere, et cunctos potuit superare per artem
<eoban. il. 11.471>	Divinatricem: qui nec demittere natos
<eoban. il. 11.472>	Ipse suos voluit, nec ad arma volentibus ultro
<eoban. il. 11.473>	Pergere persuasit laribus remanere paternis:
<eoban. il. 11.474>	Ipsos ad mortem nanque impia fata trahebant.
<eoban. il. 11.475>	Quorum Tydides animas dum corpore solvit,
<eoban. il. 11.476>	Atque animos, simul et preciosis exuit armis
<eoban. il. 11.477>	Exanimes artus, hasta violentus Ulysses
<eoban. il. 11.478>	Interea Hippodamumque et Hypirochon omnibus armis,
<eoban. il. 11.479>	Atque etiam vita spoliat. Tum Iuppiter alto
<eoban. il. 11.480>	Prospiciens pater Idaei de vertice montis,
<eoban. il. 11.481>	Viribus aequabat paribus pugnam inter utrosque,
<eoban. il. 11.482>	Cum ferus immissa percussit Agastrophon hasta
<eoban. il. 11.483>	Poeoniden heroa, femur prope, Tydeos alti
<eoban. il. 11.484>	Filius. aeripedes procul ille reliquerat autem,
<eoban. il. 11.485>	Et currum, quibus effugeret, sorte actus iniqua.
<eoban. il. 11.486>	Nunc procul ablatus pugnabat in agmine primo,
<eoban. il. 11.487>	Et pedites pedes ipse inter, iuveniliter audax
<eoban. il. 11.488>	In sua fata nimis, donec vitam abstulit hostis.
<eoban. il. 11.489>	Hunc cecidisse, aliosque, ferox ubi comperit Hector,
<eoban. il. 11.490>	Vociferans ruit in Danaos. hunc agmina Troum
<eoban. il. 11.491>	Tota sequebantur. quo conspecto Diomedes,
<eoban. il. 11.492>	Hac (prope stabat enim) voce inclamabat Ulyssem:
<eoban. il. 11.493>	In nos iste ruit, nobis ferus imminet Hector,
<eoban. il. 11.494>	Exitium clademque ferens. Sed stemus utrinque
<eoban. il. 11.495>	Alter ope alterius nixi, et pugnemus in hostem.
<eoban. il. 11.496>	Sic ait, et iaculum contorquet in Hectora vibrans,
<eoban. il. 11.497>	Quod nec aberravit, sed conum contigit altae
<eoban. il. 11.498>	Affixum galeae, sonat aerea cuspide cassis
<eoban. il. 11.499>	Ferrata perfracta, triplex licet illa fuisset:
<eoban. il. 11.500>	(Tam firmam siquidem dedit illi magnus Apollo)
<eoban. il. 11.501>	Quae licet haud aliquo perstrinxit vulnere corpus,
<eoban. il. 11.502>	Sic tamen afflixit, sic perculit Hectora fortem,
<eoban. il. 11.503>	Ut celer in cuneos seque in loca tuta referret,
<eoban. il. 11.504>	Misceretque suis, insueta nocte suborta
<eoban. il. 11.505>	Circum oculos, nitensque manu genua aegra levaret,
<eoban. il. 11.506>	In quae procubuisset humi. Dum deinde requirens
<eoban. il. 11.507>	Tydides, hastam longe tellure iacentem
<eoban. il. 11.508>	Hostibus e mediis conatur tollere rursum.
<eoban. il. 11.509>	Iam reparatus erat, iam se collegerat Hector,
<eoban. il. 11.510>	Iam frenarat equos, currumque evasit in altum,
<eoban. il. 11.511>	Stipatus cuneis Troum, de morte propinqua
<eoban. il. 11.512>	Ereptus, durique ab acerbo vulnere fati,
<eoban. il. 11.513>	Tydides mediis repetita ex hostibus hasta,
<eoban. il. 11.514>	Concutiensque manu, sic fatur ad Hectora fortem:
<eoban. il. 11.515>	Evasisti, inquit, tetram canis improbe mortem,
<eoban. il. 11.516>	Quae tibi proxima erat, de qua (tibi dexter) Apollo
<eoban. il. 11.517>	Te nunc eripuit, quem saepe in vota vocare
<eoban. il. 11.518>	Debebis, lachrymosi initurus praelia belli.
<eoban. il. 11.519>	Quod si iterum occurres mihi in huius pulvere campi,
<eoban. il. 11.520>	Me quoque propitius si quis deus adiuvet, hastam
<eoban. il. 11.521>	Hanc non effugies, quin morte neceris acerba.
<eoban. il. 11.522>	Prosequar hinc alios, et consequar ipse tuorum.
<eoban. il. 11.523>	Post haec Paeonidae spolianti membra iacentis
<eoban. il. 11.524>	Insidias Paris intentat, Paris ille maritus
<eoban. il. 11.525>	Pulchricomatae Helenes. nam post loca foeta sepulchri
<eoban. il. 11.526>	(Quod fuit in campo monumentum Dardanidae Ili)
<eoban. il. 11.527>	Delituit. iam Tydides detraxerat ipsum
<eoban. il. 11.528>	Pectore Paeonidae manibus thoraca cruentis,
<eoban. il. 11.529>	Ex humeris clypeum, galeam de vertice fortem,
<eoban. il. 11.530>	Cum subito e latebris observans omnia adulter
<eoban. il. 11.531>	Expulit ancipitem nervo stridente sagittam,
<eoban. il. 11.532>	Nec frustrata manum mittentis, missa fefellit:
<eoban. il. 11.533>	Nam plantam dextri pedis irrevocabile telum
<eoban. il. 11.534>	Transadigit, fixumque solo stetit. ergo superbo
<eoban. il. 11.535>	Exultans animo Paris, et vanissima iactans
<eoban. il. 11.536>	Gaudia, et insultans Diomedi, talia fatur:
<eoban. il. 11.537>	Ictus es, haud etenim me iacta sagitta fefellit:
<eoban. il. 11.538>	Ictus es, atque utinam summi vitalia ventris
<eoban. il. 11.539>	Contingens, tibi ademissem dulcissima vitae
<eoban. il. 11.540>	Munera. sic etiam bene habet: nam parta laborum
<eoban. il. 11.541>	Troianis quaedam est requies, qui te improbe tantum
<eoban. il. 11.542>	Quam pavidae vastum caprae timuere leonem.
<eoban. il. 11.543>	Cui nihil attonitus Tydeius intulit heros:
<eoban. il. 11.544>	Vane sagittator, molles ornate capillos,
<eoban. il. 11.545>	Mollis, iners, lascive, salax, imitate puellas,
<eoban. il. 11.546>	Quas tantum venaris, amas, corrumpis, inescas,
<eoban. il. 11.547>	Si mihi quantumvis operosis tectus in armis
<eoban. il. 11.548>	Obvius occurras, non te iacula ista, nec isthaec
<eoban. il. 11.549>	Arma tuebuntur: nunc te vanissime iactas,
<eoban. il. 11.550>	Quod leviter mihi summa pedis perstrinxeris imi,
<eoban. il. 11.551>	Quod tanti facio, quanti si foemina vecors,
<eoban. il. 11.552>	Aut puer infligat mihi vulnus inutile demens.
<eoban. il. 11.553>	Non etenim possunt aliquem sentire dolorem
<eoban. il. 11.554>	Vulnera, quae vir iners, et nulla laude probatus
<eoban. il. 11.555>	Infligit. quod si vel adhuc te consequar hasta,
<eoban. il. 11.556>	Vix primo nostri tentabere acumine teli,
<eoban. il. 11.557>	Sic ut id esse scias penetrabile. scilicet ictus
<eoban. il. 11.558>	Hoc quicunque fuit, iacuit cito lumine cassus.
<eoban. il. 11.559>	Quem dum cara domi luget cum tristibus uxor
<eoban. il. 11.560>	Filiolis, iacet ille avium stipante caterva,
<eoban. il. 11.561>	Non turba muliebri ipsum, putrescit in ipso
<eoban. il. 11.562>	Ipse solo moriens, quem dudum sanguine tinxit.
<eoban. il. 11.563>	Sic ait. at propior veniens generosus Ulysses,
<eoban. il. 11.564>	Ante ipsum stetit. ille trahens de vulnere telum
<eoban. il. 11.565>	Subsidit, quo detracto cum sanguine multo
<eoban. il. 11.566>	Insequitur dolor acris. at in currum ille receptus,
<eoban. il. 11.567>	Aurigam iubet ad naves advertere cursum,
<eoban. il. 11.568>	Vulneris impatiens, animum dolor urit acerbus.
<eoban. il. 11.569>	Hic ubi se solum Laertius ipse relictum
<eoban. il. 11.570>	Vidit, et Argivos alios timor abstulit omnes,
<eoban. il. 11.571>	Ingemuit, vocemque imo de pectore traxit,
<eoban. il. 11.572>	Ipse suum solans animum, verbisque lacessens:
<eoban. il. 11.573>	Hei mihi, quid patior? quo me fortuna redactum
<eoban. il. 11.574>	Cogit in ancipiti turba restare malorum?
<eoban. il. 11.575>	Magnam etenim pestem metuo mihi, solus in istam
<eoban. il. 11.576>	Si turbam ingruero, Danaos cum Iuppiter omnes
<eoban. il. 11.577>	Verterit hinc nimia captos formidine Troum.
<eoban. il. 11.578>	Quid tamen haec animum subeunt mihi? quidve tremisco?
<eoban. il. 11.579>	Cum videam ignavos tantum discrimina belli
<eoban. il. 11.580>	Declinare viros, sed quorum maxima virtus
<eoban. il. 11.581>	Emineat, fortes medio in certamine, capto
<eoban. il. 11.582>	Stare loco, vel ut accipiant vel mutua faxint
<eoban. il. 11.583>	Vulnera, constantes, et ad omnia dura parati.
<eoban. il. 11.584>	Haec animo secum prudens dum versat Ulysses,
<eoban. il. 11.585>	Iam clypeatae acies Troum venere propinquae,
<eoban. il. 11.586>	Iam circumsteterant unum tot, ab omnibus unum
<eoban. il. 11.587>	Partibus urgebant, cladem exitiumque minati:
<eoban. il. 11.588>	Sicut aprum saltu egressum, quem plurima circum
<eoban. il. 11.589>	Turba canum venere, et iniquis morsibus urgent,
<eoban. il. 11.590>	Latratuque fero terrent, fera dentibus albis
<eoban. il. 11.591>	Terribilis, rictuque canes frendente repellit,
<eoban. il. 11.592>	Et stridore fugat. sed nec minus eminus illi
<eoban. il. 11.593>	Insistunt, magnisque feram latratibus urgent:
<eoban. il. 11.594>	Non secus egregium tunc circumvenit Ulyssem
<eoban. il. 11.595>	Turba fremens Troum. multa tum fervidus ira
<eoban. il. 11.596>	Irruit in clarum magna vi Deiopiten,
<eoban. il. 11.597>	Cui vibrans humerum iaculo traiecit acuto.
<eoban. il. 11.598>	Inde Thoona petens occidit, et Ennomon, atque hinc
<eoban. il. 11.599>	Chersidamanta ferit, iuga scandere nota parantem.
<eoban. il. 11.600>	Qui tamen accepto super imum vulnere ventrem,
<eoban. il. 11.601>	In latus, et clypeum subter, curru ille relabens,
<eoban. il. 11.602>	Ac terram cubito quatiens, in pulvere foedo
<eoban. il. 11.603>	Exanimis iacuit. missa tum vulnerat hasta
<eoban. il. 11.604>	Hippasiden Charopem generoso e sanguine Soci
<eoban. il. 11.605>	Germanum fratrem: qui cum properaret ut esset
<eoban. il. 11.606>	Auxilio fratri, sic est affatus Ulyssem:
<eoban. il. 11.607>	O nunquam satiande dolis, aut mole laborum,
<eoban. il. 11.608>	Aut hodie stravisse duos laetabere Ulysse
<eoban. il. 11.609>	Hippasidas, vitae spoliatos lumine, et armis:
<eoban. il. 11.610>	Aut hac amittes animam confectus ab hasta.
<eoban. il. 11.611>	Sic dicens iaculum torsit, quo protinus omnem
<eoban. il. 11.612>	Traiecit clypeum, thoracaque versicolorem,
<eoban. il. 11.613>	Et latus omne viri. sed non vitalia ferrum
<eoban. il. 11.614>	Contigit: hoc etenim vetuit Tritonia Pallas.
<eoban. il. 11.615>	Ille ubi ab hoc sensit mortem non esse timendam
<eoban. il. 11.616>	Vulnere, pauca retro cedens vestigia pressit,
<eoban. il. 11.617>	Et Socum alloquitur: Miser, ut tibi fata propinquam
<eoban. il. 11.618>	Perniciosa ferent mortem, qui vulnere parvo
<eoban. il. 11.619>	Abstrahis a pugna, bellandique eripis usum.
<eoban. il. 11.620>	Hic tibi praedico mortem, et crudelia mortis
<eoban. il. 11.621>	Fata tuae, moriere, meoque domabere telo,
<eoban. il. 11.622>	Idque hodie moriere loco hoc: mihi nomina reddes,
<eoban. il. 11.623>	Et decus immortale, animam Plutonis avari
<eoban. il. 11.624>	Infernae domui. sic dixit, et ultima Soci
<eoban. il. 11.625>	Terga gravi (fugiebat enim) sic perculit hasta
<eoban. il. 11.626>	Circa humerum, ut medio extaret de pectore ferrum.
<eoban. il. 11.627>	Ingenti sonitu ille cadens, in pectore pronus
<eoban. il. 11.628>	Procubuit: cui sic ferus insultabat Ulysses:
<eoban. il. 11.629>	O Soce Hippaside, nunc te certe ultima fati
<eoban. il. 11.630>	Occupat hora mali, nunc mors tibi lumina claudit,
<eoban. il. 11.631>	Quae tibi non cari potuerunt Soce parentes
<eoban. il. 11.632>	Claudere, at infaustae volucres inhumata petentes
<eoban. il. 11.633>	Effodient, rostrisque ruent, et viscera pascent.
<eoban. il. 11.634>	At mihi defuncto funebria iusta sepulchri,
<eoban. il. 11.635>	Et tumulum statuent patriae regionis alumni.
<eoban. il. 11.636>	Haec fatus, validum eduxit de corpore telum,
<eoban. il. 11.637>	Quo membra Hippasides transfixerat extima Socus
<eoban. il. 11.638>	Ipsius, et clypei medium, quo sanguis aperto
<eoban. il. 11.639>	Vulnere defluxit, dolor unde sequutus acerbus,
<eoban. il. 11.640>	Afflixitque animum, membris et robur ademit.
<eoban. il. 11.641>	Postquam Ithaci fusum Teucri videre cruorem,
<eoban. il. 11.642>	Mutua adhortantes sese per verba vicissim,
<eoban. il. 11.643>	Et simul irrumpunt, et in unum tota feruntur
<eoban. il. 11.644>	Agmina. at ille retro vestigia lenta referre,
<eoban. il. 11.645>	Intentos vitare ictus, arcere ruentes,
<eoban. il. 11.646>	Inclamare suos quam posset voce sonora.
<eoban. il. 11.647>	Iam ter clamantem socios, et ad arma vocantem
<eoban. il. 11.648>	Audiit invictis Menelaus strennuus armis,
<eoban. il. 11.649>	Et prope se stantem mox est affatus amicum
<eoban. il. 11.650>	Aiacen. Audita meas vox perculit aures,
<eoban. il. 11.651>	O princeps Telamoniade, vox sicut Ulyssis
<eoban. il. 11.652>	Marte laborantis dubio, velut undique circum
<eoban. il. 11.653>	Hostibus effusis, ipsumque urgentibus unum.
<eoban. il. 11.654>	Sed propere adiutum medios abeamus in hostes
<eoban. il. 11.655>	Insignem virtute virum, cui pectore toto
<eoban. il. 11.656>	Praemetuo, ne quid forsan tot ab hostibus unus
<eoban. il. 11.657>	Oppressus patiatur, et ingens forsan adempti
<eoban. il. 11.658>	Nos desiderium subeat, si forte morantes
<eoban. il. 11.659>	Deserimus, nec vindicibus defendimus armis.
<eoban. il. 11.660>	Sic ait, ante volans: sequitur comes impiger Aiax,
<eoban. il. 11.661>	Undique quem ferro cinctum atque hostilibus armis
<eoban. il. 11.662>	Inveniunt. Troes nam circum quaque premebant,
<eoban. il. 11.663>	Sicut ubi rapidum loca per sylvestria cervum
<eoban. il. 11.664>	Urgentes cinxere lupi, quem forte sagitta
<eoban. il. 11.665>	Confixit venator agens, ille ardua saltu
<eoban. il. 11.666>	Elapsus per saxa fugit, tum saeva luporum
<eoban. il. 11.667>	Circumagitat veniens rabies, iam viribus aegris
<eoban. il. 11.668>	Defectum, fessumque fuga, iam pectora fuso
<eoban. il. 11.669>	Sanguine frigentem, iam vix genua aegra trahentem
<eoban. il. 11.670>	Aggressi laniantque et raptant, cruda vorantes
<eoban. il. 11.671>	Sive lupi seu thoes, ut illo forte leonem
<eoban. il. 11.672>	Aut sors aut casus tulerit, tum protinus omnes
<eoban. il. 11.673>	Diffugiunt, et lustra petunt, praedamque relinquunt
<eoban. il. 11.674>	Praestanti virtute ferae: sic maximus Aiax
<eoban. il. 11.675>	Proximus ut magno stetit et coniunctus Ulyssi,
<eoban. il. 11.676>	Auxilio subiens, vibransque atrocibus hastam
<eoban. il. 11.677>	Viribus, et clypeum tanquam instar turris habentem
<eoban. il. 11.678>	Extulit, in diversa fuga mox Troes abibant,
<eoban. il. 11.679>	Dilapsi quo quemque tulit casusve deusve.
<eoban. il. 11.680>	Tum minor Atrides apprensum duxit Ulyssem
<eoban. il. 11.681>	Ex acie, donec currus auriga citatos
<eoban. il. 11.682>	Attulit, et fessum pugnae subduxit Ulyssem.
<eoban. il. 11.683>	Interea in Teucros delatus maximus Aiax
<eoban. il. 11.684>	Insiliit, primumque gravi transverberat hasta
<eoban. il. 11.685>	Priamiden, sed matre nothum genitrice, Doryclum.
<eoban. il. 11.686>	Vulnerat hinc magna percussum Pandacon hasta,
<eoban. il. 11.687>	Post hunc Lysandrum, post Pyrason, inde Pylarten,
<eoban. il. 11.688>	Atque ita grassatus nunc hos, nunc proterit illos:
<eoban. il. 11.689>	Non secus ac fluvius praeceps de montibus altis,
<eoban. il. 11.690>	Imbribus aeriis auctus, plana omnia inundat
<eoban. il. 11.691>	Per campos, secumque rapit quaecunque per agros
<eoban. il. 11.692>	Obvia sunt, quercus multas, et plurima tedae
<eoban. il. 11.693>	Robora, tum piceas, pinusque, et rudera passim
<eoban. il. 11.694>	Iacta solo, secum violentus in aequora defert.
<eoban. il. 11.695>	Talis erat sternens per campos maximus Aiax
<eoban. il. 11.696>	Obvia quaeque manu. Sed et haec fortissimus Hector
<eoban. il. 11.697>	Ignorabat adhuc. is namque in parte sinistra
<eoban. il. 11.698>	Praelia tunc miscebat, ad alti rauca Scamandri
<eoban. il. 11.699>	Flumina, qua moles fuit et pars maxima belli,
<eoban. il. 11.700>	Unde oriebantur fremitus, clamorque virorum,
<eoban. il. 11.701>	Qui tum praecipue Hectoreo sub marte cadebant,
<eoban. il. 11.702>	Circa magnum Nestora et Idomenea superbum.
<eoban. il. 11.703>	Hos etenim gravis Hector equis urgebat, et hasta.
<eoban. il. 11.704>	Nec tamen ulla loco cedebant agmina Graium,
<eoban. il. 11.705>	Donec Alexander, vir coniugis ille Lacenae,
<eoban. il. 11.706>	Emissa triplici nervo stridente sagitta
<eoban. il. 11.707>	Praestantis multa virtute Machaonis armum
<eoban. il. 11.708>	Fixisset dextrum, belloque dedisset ineptum.
<eoban. il. 11.709>	Pro quo solliciti spirantes fortia Graii,
<eoban. il. 11.710>	Cum non sufficeret bello amplius ille gerendo,
<eoban. il. 11.711>	His bonus Idomeneus affatur Nestora dictis:
<eoban. il. 11.712>	O Nestor Neleiade, laus inclyta Graium,
<eoban. il. 11.713>	In currus agedum conscende, Machaona tecum
<eoban. il. 11.714>	Suscipiens, pictas cursu pete praepete naves.
<eoban. il. 11.715>	Vir medicus siquidem multis virtutibus unus
<eoban. il. 11.716>	Praevalet, ante alios multos, seu tela
<eoban. il. 11.717>	Corporibus defixa manu trahit, intima scrutans:
<eoban. il. 11.718>	Mitia seu docta miscet medicamina dextra.
<eoban. il. 11.719>	Talia dicenti parens Neleius heros,
<eoban. il. 11.720>	Ascendit celerem comitante Machaone currum,
<eoban. il. 11.721>	Qui fuit Asclepi medicorum principis olim
<eoban. il. 11.722>	Filius. inde iter ad naves feriente flagello
<eoban. il. 11.723>	Carpere iussit equos: illi loca nota petentes
<eoban. il. 11.724>	Sponte sua, sic currebant, ut pene volarent.
<eoban. il. 11.725>	Cebriones turbata videns hic agmina Teucrum,
<eoban. il. 11.726>	Sic fratrem alloquitur: Nos hic extrema tenentes
<eoban. il. 11.727>	Congredimur Danais Hector, quando esse tumultum
<eoban. il. 11.728>	Parte alia videam, peditumque equitumque phalangas
<eoban. il. 11.729>	Turbari Teucrum, quorum Telamonius Aiax
<eoban. il. 11.730>	Sternit agens cuneos, nosco gestamina dextrae,
<eoban. il. 11.731>	Ipsius ingentem clypeum. nos protinus illo
<eoban. il. 11.732>	Obvertamus equos, currusque, ubi maxima moles
<eoban. il. 11.733>	Haeret, et est equitum peditumque acerrima pugna,
<eoban. il. 11.734>	Unde etiam nostras sonus ingens perculit aures
<eoban. il. 11.735>	Mutua sanguineis edentum funera dextris.
<eoban. il. 11.736>	Talia vociferans celeres stridente flagello
<eoban. il. 11.737>	Urget equos: illi plagis et verbere saevum
<eoban. il. 11.738>	Spirantes raptant per caesa cadavera currum,
<eoban. il. 11.739>	Per clypeos, per et arma virum, tum extrema rotarum
<eoban. il. 11.740>	Sanguine rorabant. sed et ipsae grandibus axes,
<eoban. il. 11.741>	Et sellae undabant guttis, aspergine quarum
<eoban. il. 11.742>	Desuper opplebantur equi, cum mortua campo
<eoban. il. 11.743>	Ferratae aeripedum calcarent corpora plantae.
<eoban. il. 11.744>	Sic avidus, sic praecipiti fortissimus Hector
<eoban. il. 11.745>	Mente ferebatur: simul acri percitus ira
<eoban. il. 11.746>	Perrumpendi aciem, subiti vesana tumultus
<eoban. il. 11.747>	Damna relaturus Danais, perrupit et hasta,
<eoban. il. 11.748>	Et gladio turmas equitum, peditumque phalangas
<eoban. il. 11.749>	Saxa simul iaciens avertit, et omnia late
<eoban. il. 11.750>	Implevit trepidante fuga: simul optimus Aiax
<eoban. il. 11.751>	Deseruit pugnae ardorem. nam Iuppiter illi
<eoban. il. 11.752>	Implevit subita gelidum formidine pectus,
<eoban. il. 11.753>	Constitit attonito similis, confusus, inopsque
<eoban. il. 11.754>	Consilii Telamoniades, septemplice iacto
<eoban. il. 11.755>	Post tergum clypeo retro se avertit, et ultro
<eoban. il. 11.756>	Respiciens, vix aegra genu vestigia moto
<eoban. il. 11.757>	Conficiens, tardoque gradu conversus abibat.
<eoban. il. 11.758>	Sicut ubi agrestes immanem saepe leonem,
<eoban. il. 11.759>	Ingressum stabula alta boum, iamque unguibus atris
<eoban. il. 11.760>	Dilaniaturum per tota bovilia taurum,
<eoban. il. 11.761>	Praestantem reliquis, canibus telisque lacessunt
<eoban. il. 11.762>	Urgentes, totam insomnem per talia noctem
<eoban. il. 11.763>	Praelia ducentes vigilant, ille impiger intus
<eoban. il. 11.764>	Consistit, circum quem tela frequentia duris
<eoban. il. 11.765>	Missa volant manibus, coniectisque ignibus arcent
<eoban. il. 11.766>	Agricolae, tot ab insidiis hominumque canumque,
<eoban. il. 11.767>	Tot facibus circumventus, licet improbus ira,
<eoban. il. 11.768>	Discedit tamen, et moestus sub prima diei
<eoban. il. 11.769>	Lumina deserto redit in sua lustra bovili.
<eoban. il. 11.770>	Sic Aiax circum venientibus undique Teucris
<eoban. il. 11.771>	Moestus abit, retroque dolens vestigia torquet,
<eoban. il. 11.772>	Et retro Argivum de navibus anxius ibat.
<eoban. il. 11.773>	Sicut ubi ingressum pueri sata laeta molarem
<eoban. il. 11.774>	Fustibus exercent asinum, sic tergora bruti
<eoban. il. 11.775>	Caedentes, ut flagra etiam roburna fatigent.
<eoban. il. 11.776>	Nec minus hoc agrum depascere pergit asellus,
<eoban. il. 11.777>	Contemptis iuvenum vi, robore, verbere, plagis.
<eoban. il. 11.778>	Nec prius eiicitur, quam pabula plurima pastus
<eoban. il. 11.779>	Ventre domum redeat pleno: sic maximus Aiax
<eoban. il. 11.780>	Troiano inclusus, sic circumventus ab hoste est,
<eoban. il. 11.781>	Sic illum pariter socii Troesque sequuntur,
<eoban. il. 11.782>	Caedentes clypei medium, quem spicula contra
<eoban. il. 11.783>	Ingentem obvertit venientia ab hoste. sed Aiax
<eoban. il. 11.784>	Virtutis memor ipse suae conversus, ab acri
<eoban. il. 11.785>	Instantes cursu cohibebat. ut ocyus autem
<eoban. il. 11.786>	Concessit, secum rapit agmina tota suorum,
<eoban. il. 11.787>	Una omnes fugere retro, navesque petebant.
<eoban. il. 11.788>	Atque ita cedentum Danaum, Troumque sequentum
<eoban. il. 11.789>	In medio incedens ibat, quaecunque feroci
<eoban. il. 11.790>	Mittebant Troiani animo successibus istis
<eoban. il. 11.791>	Excepit clypeo ingenti, cui plurima in orbe
<eoban. il. 11.792>	Haerebant medio, praeterque volantia quaedam,
<eoban. il. 11.793>	Aut ictum frustrata, solo defixa steterunt.
<eoban. il. 11.794>	Illum ubi sic telis Euaemonis inclyta proles
<eoban. il. 11.795>	Audiit Erypylus pressum, mox praepete cursu
<eoban. il. 11.796>	Tendit ad Aiacem: cui postquam proximus ipsi
<eoban. il. 11.797>	Adstitit, emittens iaculum percussit in imi
<eoban. il. 11.798>	Iunctura femoris praeclarum Apisaona bello
<eoban. il. 11.799>	Phausiaden. quem sic liquentem lumina vitae,
<eoban. il. 11.800>	Collapsumque solo, spoliat fulgentibus armis.
<eoban. il. 11.801>	Quod Paris aspiciens, clademque insignis amici
<eoban. il. 11.802>	Aegro animo patiens, nervum contendit, et arcu
<eoban. il. 11.803>	Emittens certum non vano verbere telum,
<eoban. il. 11.804>	Eurypyli femur afflixit sic vulnere dextrum
<eoban. il. 11.805>	Ingenti, ut teli confracta extaret arundo.
<eoban. il. 11.806>	Hoc ictu Eurypylus sic est affectus, ut armis
<eoban. il. 11.807>	Abiectis humero longe, spoliisque relictis,
<eoban. il. 11.808>	In sua castra retro lente conversus abiret,
<eoban. il. 11.809>	Tardante incessum subita vi vulneris atri,
<eoban. il. 11.810>	Inclamans socios sic tristi est voce loquutus:
<eoban. il. 11.811>	O animis rebusque duces, o pubis Achivae
<eoban. il. 11.812>	Delecti proceres, versi succurrite magno
<eoban. il. 11.813>	Aiaci, quem subversum sors aspera belli
<eoban. il. 11.814>	Affligit, tot corporibus, tot et undique telis
<eoban. il. 11.815>	Obruitur, vix ut sperem hanc evadere cladem
<eoban. il. 11.816>	Posse virum, sic et mortem praesensque superbi
<eoban. il. 11.817>	Exitium intentant hostes. haec verba loquuto
<eoban. il. 11.818>	Eurypylo, coeunt armisque animisque parati,
<eoban. il. 11.819>	Laturi auxilium socii. quibus obvius Aiax
<eoban. il. 11.820>	Constitit, et versum sese obvertebat in hostem,
<eoban. il. 11.821>	Tam fortes socios postquam sibi adesse videbat.
<eoban. il. 11.822>	Talia per campos varia dum sorte geruntur,
<eoban. il. 11.823>	Nestora quadrupedes bello eripuere quadrigae,
<eoban. il. 11.824>	Fluminis instar equis sudantibus. huic comes ibat
<eoban. il. 11.825>	Filius Asclepi, clarus virtute Machaon.
<eoban. il. 11.826>	Quos ita vadentes puppi prospexit ab alta,
<eoban. il. 11.827>	In qua constiterat spectans tristissima belli
<eoban. il. 11.828>	Munera, et insanum duro sub marte laborem,
<eoban. il. 11.829>	Filius aequoreae Thetidis generosus Achilles,
<eoban. il. 11.830>	Et mox unanimem Patroclum accersit amicum
<eoban. il. 11.831>	Voce vocans: ille audita clamantis amici
<eoban. il. 11.832>	Voce, domo exiliens celer advenit, haud ita multum
<eoban. il. 11.833>	Marti dissimilis: sed et illi haec causa malorum
<eoban. il. 11.834>	Prima fuit. tunc sic prior est affatus Achillem
<eoban. il. 11.835>	Filius illustris generosa ab stirpe Menoeti:
<eoban. il. 11.836>	Num quid Achille iubes? qua me ratione vocatum
<eoban. il. 11.837>	Accersis? operane aliqua tibi fungar amici?
<eoban. il. 11.838>	Cui praestans animis et ad omnia promptus Achilles:
<eoban. il. 11.839>	Die Menoetiade, huic animo gratissime nostro,
<eoban. il. 11.840>	Nunc puto se nostris genubus postrema rogantes
<eoban. il. 11.841>	Auxilia advolvent Danai, sic numine laevo
<eoban. il. 11.842>	Persequitur miseros iam non tolerabile fatum.
<eoban. il. 11.843>	Tu vero celeri magnum pete Nestora cursu,
<eoban. il. 11.844>	Et quemnam diro confectum vulnere, pugna
<eoban. il. 11.845>	Extulerit, secumque ad naves duxerit altas,
<eoban. il. 11.846>	Percontare senem. cum nostris namque carinis
<eoban. il. 11.847>	Non procul hinc veherentur equis, curruque citato,
<eoban. il. 11.848>	Non licuit novisse aversi lumina vultus.
<eoban. il. 11.849>	Attamen a tergo vidisse Machaona divum
<eoban. il. 11.850>	Credo Asclepiaden, sic namque simillimus illi
<eoban. il. 11.851>	Terga humerosque fuit. dicenti talia amico
<eoban. il. 11.852>	Paruit Aemonius iuvenis, cursuque citato
<eoban. il. 11.853>	Avolat ad pictas Danaum tentoria naves.
<eoban. il. 11.854>	Interea ingressi tentoria Nestoris illi,
<eoban. il. 11.855>	Stabant digressi de curribus, ut pede terram
<eoban. il. 11.856>	Contigerant. famulo tum Nestoris Eurymedonti
<eoban. il. 11.857>	Mandarunt, ut solvant equos, currumque reponat.
<eoban. il. 11.858>	Atque ita sudorem siccabat uterque fluentem
<eoban. il. 11.859>	Veste sua, stantesque undosi in littore ponti
<eoban. il. 11.860>	Defessis gelidas captabant vultibus auras.
<eoban. il. 11.861>	Postquam introgressi tentoria nota subibant,
<eoban. il. 11.862>	Consedere ambo: quibus aegra et languida fessis
<eoban. il. 11.863>	Corpora, miscebat potum formosa Hecameda,
<eoban. il. 11.864>	Quem Cyceona vocant. Hecameda haec filia magni
<eoban. il. 11.865>	Arsinoi, Tenedum cum devastaret Achilles,
<eoban. il. 11.866>	Cesserat in praedam Nelidae tradita forti,
<eoban. il. 11.867>	Argivum reliquis ea dona ferentibus illi,
<eoban. il. 11.868>	Consiliis melior quod habendis omnibus esset.
<eoban. il. 11.869>	Tum mensam apposuit mulier pulchram atque decoram,
<eoban. il. 11.870>	Cum cepis mordacibus, ut praesentia potus
<eoban. il. 11.871>	Condimenta forent. quibus attulit addita mellis
<eoban. il. 11.872>	Munera grata novi, sacroque ex farre placentas.
<eoban. il. 11.873>	Intulit hinc mensae calicem tam pondere grandem,
<eoban. il. 11.874>	Quam multa egregium virtute atque arte magistri,
<eoban. il. 11.875>	Quem patria senior secum asportaret ab alta,
<eoban. il. 11.876>	Distinctum auratis clavis, cui quattuor aures
<eoban. il. 11.877>	Supremam decorant oram, quarum ordine iuxta
<eoban. il. 11.878>	Unamquanque suo tanquam proiecta videntur
<eoban. il. 11.879>	Ex auro geminae depascere grana columbae,
<eoban. il. 11.880>	Innixum pedibus diversa ex parte duobus:
<eoban. il. 11.881>	Tanta mole gravem, vix ut sustollere mensa
<eoban. il. 11.882>	Convivarum aliquis repletum nectare possit.
<eoban. il. 11.883>	Quem senior facile attollens admoverit ori
<eoban. il. 11.884>	Nelides, quando poturo cunque liberet.
<eoban. il. 11.885>	Hoc igitur miscens mulier quaecunque parandum
<eoban. il. 11.886>	Ad Cyceona valent, affudit Pramnia vini
<eoban. il. 11.887>	Munera, caseolosque addens e lacte caprino
<eoban. il. 11.888>	Aerato secuit cultro, tum grana minuti
<eoban. il. 11.889>	Pollinis aspergens commiscuit, atque bibendum
<eoban. il. 11.890>	Apposuit Cyceona. avide potantibus ipsis,
<eoban. il. 11.891>	Protinus extincta est sitis arida. mutua deinceps
<eoban. il. 11.892>	Verba resumentes sese oblectare volebant,
<eoban. il. 11.893>	Cum celer ecce aderat Patroclus ad ostia pulsans,
<eoban. il. 11.894>	Ora oculosque deo similis: quem Nestor euntem
<eoban. il. 11.895>	Adversum aspiciens, thalamo assurrexit, et ipsi
<eoban. il. 11.896>	Obvius, apprensumque manu residere iubebat
<eoban. il. 11.897>	Intro perductum: sed rennuit ille vicissim,
<eoban. il. 11.898>	Talibus excusans: Nunc non vacat inclyte Nestor
<eoban. il. 11.899>	Ut sedeam, nec tu me pergas cogere, missum
<eoban. il. 11.900>	A magno Aeacida, qui te perconter iniquae
<eoban. il. 11.901>	Quem modo subductum pugnae perduxeris hasce
<eoban. il. 11.902>	Ad naves: quem non opus est ostendere, postquam
<eoban. il. 11.903>	Ipse Machaona conspiciam. nunc munere functus
<eoban. il. 11.904>	Hoc ego, dicturus mox cuncta revertar Achilli.
<eoban. il. 11.905>	Ipse etenim nosti, quam sit proclivus in iram
<eoban. il. 11.906>	Ille vir, et culpa quam culpet saepe vacantes.
<eoban. il. 11.907>	Illi verba senex reddebat talia Nestor:
<eoban. il. 11.908>	Quo tandem ergo animo Danaos evertit Achilles,
<eoban. il. 11.909>	Cur miseros perimi patitur? cur mactat Achaeos
<eoban. il. 11.910>	Hectoreis manibus, qui nunc e caede cruenta
<eoban. il. 11.911>	Elapsi, pars magna iacent, et saucia lugent
<eoban. il. 11.912>	Corpora, praecipue proceres, primique virorum,
<eoban. il. 11.913>	Navibus illati celsis, et ab hoste cruentis,
<eoban. il. 11.914>	Vulneribus foedati omnes. iacet inclytus armis
<eoban. il. 11.915>	Tydides, iacet infractae virtutis Ulysses,
<eoban. il. 11.916>	Armipotens iacet Atrides dux magnus Achivum,
<eoban. il. 11.917>	Ormenius iacet Eurypylus, iacet ecce Machaon,
<eoban. il. 11.918>	Quem vix ereptum pugnae haec in castra reduxi,
<eoban. il. 11.919>	Percussum graviter contra veniente sagitta.
<eoban. il. 11.920>	Talia fata videns Danaum nec curat Achilles,
<eoban. il. 11.921>	Nec miseratur opem praestans. an forte manebit
<eoban. il. 11.922>	Donec ab hostili conflagrent igne carinae
<eoban. il. 11.923>	Argivum, nobis invitis omnibus ipsi
<eoban. il. 11.924>	Littore in hoc misera confecti morte cadamus.
<eoban. il. 11.925>	Sed mea nunc validae languentia corpora vires
<eoban. il. 11.926>	Destituunt, nec robur inest iuvenile, gravatis
<eoban. il. 11.927>	Annorum serie membris, utinamque revertens
<eoban. il. 11.928>	Me mea restituat virtusque repubeat omnis
<eoban. il. 11.929>	Pristina, qualis eram iuvenis quo tempore bellum
<eoban. il. 11.930>	Eleos contra gessi, quando Itymoneum
<eoban. il. 11.931>	Ingentem hac caesum dextra sub tartara misi
<eoban. il. 11.932>	Victor Hypeirochiden, qui tunc habitabat in alta
<eoban. il. 11.933>	Elide, dives opum, locuples et bobus opimis,
<eoban. il. 11.934>	Cui nos intulimus bellum, quod credita nollet
<eoban. il. 11.935>	Reddere, nec praestare fidem quo iure decebat.
<eoban. il. 11.936>	Hunc ego confeci iaculo stridente, soloque
<eoban. il. 11.937>	Prostravi abiectum. quod cum vidisset agrestis
<eoban. il. 11.938>	Caetera turba virum, totos effusa per agros:
<eoban. il. 11.939>	Nos igitur totis populati viribus oram,
<eoban. il. 11.940>	Duximus ingentem regione ex divite praedam,
<eoban. il. 11.941>	Quinquaginta boum, totidemque armenta trahentes
<eoban. il. 11.942>	Lanigerarum ovium, totidemque immunda vorantum
<eoban. il. 11.943>	Porcorum, totidem scandentum summa caprarum,
<eoban. il. 11.944>	Omnia multorum capitum, quae ventre ferebant.
<eoban. il. 11.945>	Praeterea attulimus flaventum grandia equarum
<eoban. il. 11.946>	Corpora, quae numero ter quinquaginta fuerunt.
<eoban. il. 11.947>	Omnes hae gravidae ventres, et plena ferebant
<eoban. il. 11.948>	Ubera: pars etiam lactantes plurima pullos,
<eoban. il. 11.949>	Sponte sequuturos in pascua nostra trahebant.
<eoban. il. 11.950>	Haec adducta domum tot belli praemia Neleus
<eoban. il. 11.951>	Conspiciens senior, nova gaudia pectore, vultu
<eoban. il. 11.952>	Laeticiae nova signa dedit, tum divite praeda,
<eoban. il. 11.953>	Tum virtute mea motus, qui plura dedissem
<eoban. il. 11.954>	Militiae documenta novae, quam nostra tulisset
<eoban. il. 11.955>	Aut aetas, veniens aut primis usus ab annis.
<eoban. il. 11.956>	Nocte igitur Pylon ingressi, cum postera solem
<eoban. il. 11.957>	Redderet orta dies, praecones ire vocatum
<eoban. il. 11.958>	Rex iubet ad praedam, quibus Elida cunque superbam
<eoban. il. 11.959>	Qui cives habitent deberent credita, quorum
<eoban. il. 11.960>	Copia magna fuit: quibus omnibus ordine certo
<eoban. il. 11.961>	Inde satisfactum est, quantum sua cuique tulisset
<eoban. il. 11.962>	Debita sors. sic in Pylios pars maxima praedae
<eoban. il. 11.963>	Dispertita fuit, causas cognoscere iussis
<eoban. il. 11.964>	Principibus procerum quae debita cuique fuissent.
<eoban. il. 11.965>	Et Pyliis certe debebant plurima Epei,
<eoban. il. 11.966>	Nos pauci numero, qui tum Neptunia Nelei
<eoban. il. 11.967>	Tecta colebamus, vacuatam civibus urbem,
<eoban. il. 11.968>	Et male multati, et pressi potioribus armis.
<eoban. il. 11.969>	Nam memini (iam longa aetas, iam fama vetusta est)
<eoban. il. 11.970>	Ipse Iovis veniens invictis filius armis,
<eoban. il. 11.971>	Monstrorum domitor, patriam, nostrosque penates
<eoban. il. 11.972>	Evertit, victorque viris spoliavit et armis,
<eoban. il. 11.973>	Me solum e numero bis sex de semine Nelei
<eoban. il. 11.974>	Natorum minimum natu, puerumque reliquit,
<eoban. il. 11.975>	Occidens alios omnes, populumque trucidans,
<eoban. il. 11.976>	Usque adeo ut paucis habitandam traderet urbem.
<eoban. il. 11.977>	Tum nos iniustis insectabantur Epei
<eoban. il. 11.978>	Ludibriis, et iniqua movebant arma superbi,
<eoban. il. 11.979>	Tale nihil meritis. et ob hoc sibi plurima Neleus
<eoban. il. 11.980>	Sustulit e praeda captiva, armenta boumque
<eoban. il. 11.981>	Atque greges ovium, numero de quolibet uno
<eoban. il. 11.982>	Tercentum capita, adiunctis pastoribus horum.
<eoban. il. 11.983>	Debebantur enim sibi plurima ab Elide celsa.
<eoban. il. 11.984>	Quattuor assuetos pernici vincere cursu
<eoban. il. 11.985>	Miserat ad certamen equos pater, Elida ad altam
<eoban. il. 11.986>	Dona relaturos tripodem, quos ductor Epeum
<eoban. il. 11.987>	Augeas sibi detinuit, cum curribus omnes,
<eoban. il. 11.988>	Turpiter auriga sine equis curruque remisso.
<eoban. il. 11.989>	Quae tum (sicut erant indigna atque impia factu)
<eoban. il. 11.990>	Indigna accipiens genitor, sibi plurima servans,
<eoban. il. 11.991>	Caetera distribuit populo de divite praeda,
<eoban. il. 11.992>	Ne Pyliorum aliquis lucri discederet expers.
<eoban. il. 11.993>	Haec ubi legitimo perfecimus omnia ritu,
<eoban. il. 11.994>	Et sacris etiam patriis lustravimus urbem,
<eoban. il. 11.995>	Tertia iam roseos revehens aurora iugales
<eoban. il. 11.996>	Reddidit orta iubar mundo, rebusque colorem,
<eoban. il. 11.997>	Ecce tibi Eliades (licet ipse vocaris Epeos)
<eoban. il. 11.998>	Innumeris adsunt instructi viribus omnes
<eoban. il. 11.999>	Armatis equitum cuneis, peditumque maniplis.
<eoban. il. 11.1000>	Ducentes Molium, tum castra inimica sequutum.
<eoban. il. 11.1001>	Cui puerilis adhuc aetas, et inutilis armis
<eoban. il. 11.1002>	Tum fuit, et parvae primaevo in corpore vires.
<eoban. il. 11.1003>	Urbs est alta situ Thryoessa, prope Elidis amnem
<eoban. il. 11.1004>	Alpheum, procul a nobis, nostri ultima regni:
<eoban. il. 11.1005>	Hanc circumveniunt, hanc cingunt robore toto
<eoban. il. 11.1006>	Militiae, certantque armis evertere promptis.
<eoban. il. 11.1007>	Isthaec ad Thryoessan agi, Tritonia nobis
<eoban. il. 11.1008>	Nunciat, aethereas noctu delapsa per auras.
<eoban. il. 11.1009>	Excitat et Pylios, capere arma, exire volentes
<eoban. il. 11.1010>	Ordinibus iubet instructis tum ducere in hostem.
<eoban. il. 11.1011>	Quae dum cuncti agerent alacres, me talia solum
<eoban. il. 11.1012>	Ne facerem, vetuit durus pater, et simul omnes
<eoban. il. 11.1013>	Tollit et abdit equos: quod diceret esse minorem
<eoban. il. 11.1014>	Quam qui tanta manu gererem, tam mollibus annis.
<eoban. il. 11.1015>	Sed neque sic potuit prohibere exire volentem,
<eoban. il. 11.1016>	Quin pedes exierim. sic me iam caesia Pallas
<eoban. il. 11.1017>	Laudis et insano belli inflammarat amore,
<eoban. il. 11.1018>	Unde decus peperi maius quam quisquis equester,
<eoban. il. 11.1019>	Ipse pedes, magnaque domum sum laude reversus.
<eoban. il. 11.1020>	Est fluvius propior, Minyeion accola dicit,
<eoban. il. 11.1021>	In mare praecipitans Arenen propter amoenam,
<eoban. il. 11.1022>	Duximus hic primam pubes Neleia noctem,
<eoban. il. 11.1023>	Usque sub aurorae croceum referentis honorem,
<eoban. il. 11.1024>	Agmina post paulo peditum ventura manentes.
<eoban. il. 11.1025>	Inde armis instructi omnes, telisque profecti,
<eoban. il. 11.1026>	Tempore quo medio sol est altissimus orbe,
<eoban. il. 11.1027>	Venimus Alphei sacrata ad flumina ditis:
<eoban. il. 11.1028>	Illic sacra Iovi celebravimus annua magno,
<eoban. il. 11.1029>	Alpheo taurum, taurum tibi maxime ponti
<eoban. il. 11.1030>	Regnator, bovis eximiae sacra terga Minervae.
<eoban. il. 11.1031>	Post haec apposita curantes corpora coena
<eoban. il. 11.1032>	Sedimus, et viridi in ripa prope flumina strati
<eoban. il. 11.1033>	Cepimus effusum defessa in corpora somnum.
<eoban. il. 11.1034>	Magnanimi interea vi nitebantur Epei
<eoban. il. 11.1035>	Expugnare urbem, quam circum fortibus armis
<eoban. il. 11.1036>	Sidebant, celso Thryoessan vertice tutam.
<eoban. il. 11.1037>	Postera iamque novo lustrabat lumine terras
<eoban. il. 11.1038>	Orta dies, nos vota Iovi, nos vota Minervae
<eoban. il. 11.1039>	Dicentes, ipsis nos sicut eramus in armis
<eoban. il. 11.1040>	Hostibus instructos ostendimus, atque ita cursu
<eoban. il. 11.1041>	Invecti celeri, aggredimur, pugnamque paratis
<eoban. il. 11.1042>	Conserimus manibus. tum fortem vindice dextra
<eoban. il. 11.1043>	Primus ego occidi Molium: gener ille superbi
<eoban. il. 11.1044>	Augeae fuit. huic etenim formosa Agamede
<eoban. il. 11.1045>	Nupserat, Augeae natarum maxima, et idem
<eoban. il. 11.1046>	Praefectus turmis equitum: qui pharmaca norat
<eoban. il. 11.1047>	Omnia, quae tellus vel habere salubria possit,
<eoban. il. 11.1048>	Vel mala producat. tamen hunc talem, hunc ego tantum
<eoban. il. 11.1049>	Hasta percussum graviter de curribus altis
<eoban. il. 11.1050>	Deiectum terrae stravi, atque in pulvere mersi
<eoban. il. 11.1051>	Ipsius in currum insiliens, quem fida suorum
<eoban. il. 11.1052>	Agmina spectantes, meque ipsius alta tenentem
<eoban. il. 11.1053>	Lora iugi, pugnamque manu victrice cientem,
<eoban. il. 11.1054>	Multaque per totam miscentem funera campum,
<eoban. il. 11.1055>	Diffugiunt qua quisque potest, qua cuique licebat.
<eoban. il. 11.1056>	Non secus ipse alacris nymbosae more procellae
<eoban. il. 11.1057>	Irruere in medios, fugientum caedere terga,
<eoban. il. 11.1058>	Instare aversis, miscere cadavera campo,
<eoban. il. 11.1059>	Donec quinquaginta isto e certamine victor
<eoban. il. 11.1060>	Obtinui currus, et circa quemlibet horum
<eoban. il. 11.1061>	Corpora bina virum violenta morte peremi.
<eoban. il. 11.1062>	In quibus Actorione sati duo forte fuissent,
<eoban. il. 11.1063>	Quos ego stravissem leto, terramque cruento
<eoban. il. 11.1064>	Ore momordissent, Neptunus ni pater illos
<eoban. il. 11.1065>	Nube cana septos media de caede tulisset:
<eoban. il. 11.1066>	Unde mihi et Pyliis decus immortale dedisset
<eoban. il. 11.1067>	Iuppiter, et magno cumulasset honore parentem.
<eoban. il. 11.1068>	Nos tamen immissis equitum pernicibus alis
<eoban. il. 11.1069>	Omnem caede locum complevimus, arma legentes,
<eoban. il. 11.1070>	Emensi Aspideos edendo funera campos,
<eoban. il. 11.1071>	Usque ad Buprasii foecundam fertilis oram,
<eoban. il. 11.1072>	Rupis et Oleniae fines, ad Alesion altam,
<eoban. il. 11.1073>	Unde urbs nomen habet. nos inde redire relicto
<eoban. il. 11.1074>	Buprasio iubet alta Pyli sub moenia Pallas:
<eoban. il. 11.1075>	Namque ibi devictis stetit hostibus ultima caedes.
<eoban. il. 11.1076>	Sic sumus ergo domum multa cum laude revecti,
<eoban. il. 11.1077>	Dantibus ut superis palmam tibi maxime divum,
<eoban. il. 11.1078>	Sic mihi prima viris devictae nomina pugnae.
<eoban. il. 11.1079>	Talis eram, talem gessi me in fortibus armis.
<eoban. il. 11.1080>	Solus at has inter clades feriatur Achilles,
<eoban. il. 11.1081>	Improbus, et sociis virtutem subtrahet istam?
<eoban. il. 11.1082>	Quem scio, si pergat tanto indulgere furori,
<eoban. il. 11.1083>	Et nos interea pereamus ab hostibus omnes
<eoban. il. 11.1084>	Confecti, immodice doliturum clade suprema
<eoban. il. 11.1085>	Nominis Argivi, quod nunc servasse licebat.
<eoban. il. 11.1086>	Quanquam o, quo recidere tibi mandata paterna,
<eoban. il. 11.1087>	Quae dabat e Phthia mittens te ad Atridea magnum,
<eoban. il. 11.1088>	Ille tuus pater, ille Menoetius inclytus heros?
<eoban. il. 11.1089>	Intereramus enim duo nos, divinus Ulysses,
<eoban. il. 11.1090>	Atque ego, qui claris audivimus omnia verbis
<eoban. il. 11.1091>	Quae genitor mandata dabat tibi, quando per omnem
<eoban. il. 11.1092>	Venimus et circum foelicis Acheidos oram,
<eoban. il. 11.1093>	Excitum populos, regesque in bella futuros.
<eoban. il. 11.1094>	Quos inter praeclara subivimus atria Pelei,
<eoban. il. 11.1095>	Intra quae patremque tuum, teque insuper ipsum
<eoban. il. 11.1096>	Repperimus, magnum residentem propter Achillem.
<eoban. il. 11.1097>	Illo forte die senior solennia Peleus
<eoban. il. 11.1098>	Sacra ferens, bovis ardentes adolebat ad aras
<eoban. il. 11.1099>	Viscera tosta Iovi gaudenti fulmine misso,
<eoban. il. 11.1100>	Aulae in parte ferens plenum cratera Lyaeo
<eoban. il. 11.1101>	Aureolum, fundens super haec ardentia vina,
<eoban. il. 11.1102>	Vobis interea curantibus ilia pinguis
<eoban. il. 11.1103>	Tosta bovis, cum tu socium sequereris Achillem.
<eoban. il. 11.1104>	Talia nos inter venientes sacra, reclusas
<eoban. il. 11.1105>	Ante fores stetimus. quos ut conspexit Achilles,
<eoban. il. 11.1106>	E cathedra exiliit stupefactus, nosque prehensis
<eoban. il. 11.1107>	Deduxit manibus, geminaque in sede locavit.
<eoban. il. 11.1108>	Tum mensam apposuit coenae regalis habentem
<eoban. il. 11.1109>	Fercula, ut hospitibus mos est dare munera gratis,
<eoban. il. 11.1110>	Postquam deinde cibo fuimus potuque refecti,
<eoban. il. 11.1111>	Et reparati animis, et erat iam copia fandi,
<eoban. il. 11.1112>	Sermonem incipiens ego vos hortabar ut una
<eoban. il. 11.1113>	Inclyta nobiscum et famam paritura perhennem
<eoban. il. 11.1114>	Bella subiretis. quo cum vos vestra cupido
<eoban. il. 11.1115>	Promptaque mens ageret, vobis mandata dederunt:
<eoban. il. 11.1116>	Ipse quidem nato genitor Peleus Achilli,
<eoban. il. 11.1117>	Ut praestare aliis, ut et optimus esse studeret:
<eoban. il. 11.1118>	Verum quae tibi iussa Menoetius Actore cretus
<eoban. il. 11.1119>	Edidit, ista fuere: Vides carissime fili,
<eoban. il. 11.1120>	Te prior est genere, et natalibus anteit Achilles,
<eoban. il. 11.1121>	Illum tu superas aetate, at viribus ille
<eoban. il. 11.1122>	Te multo est melior, tu illum debebis amicis
<eoban. il. 11.1123>	Consiliis regere, et moderari fervida dictis
<eoban. il. 11.1124>	Pectora: namque tibi parebit recta monenti.
<eoban. il. 11.1125>	Haec tibi mandabat senior, quae tu omnia ducis
<eoban. il. 11.1126>	Irrita, et oblitus nihil horum tempore duro
<eoban. il. 11.1127>	Exequeris. sed nunc age iussa haec defer Achilli,
<eoban. il. 11.1128>	Rectorum admonito, si fors parere monenti
<eoban. il. 11.1129>	Recta volet. quis enim novit si forte remittat
<eoban. il. 11.1130>	Instinctu divino iras, animumque ferocem.
<eoban. il. 11.1131>	Multum saepe valet veri exhortatio amici.
<eoban. il. 11.1132>	Quod si relligione aliqua fortasse tenetur,
<eoban. il. 11.1133>	Aut Iovis absterrent oracula, cognita mater
<eoban. il. 11.1134>	Quae Thetys attulerit, te mittat in agmina saltem,
<eoban. il. 11.1135>	Induat arma tibi sua, Myrmidonumque phalangas
<eoban. il. 11.1136>	Attribuat, si forte salus aliqua inde resultet
<eoban. il. 11.1137>	Argivis, specie ut vana conterritus hostis
<eoban. il. 11.1138>	Abstineat pugna, respiret Achaeia pubes.
<eoban. il. 11.1139>	Auget enim vires brevis intermissio pugnae.
<eoban. il. 11.1140>	Tum validi vos, ac plenis iam viribus aucti,
<eoban. il. 11.1141>	Vel solo clamore ferum cohibebitis hostem,
<eoban. il. 11.1142>	Defessum pugna, a castris et navibus hisce
<eoban. il. 11.1143>	Moenia difficilis redigetis ad inclyta Troiae.
<eoban. il. 11.1144>	Hactenus ista senex. quibus hic commotus, Achillem
<eoban. il. 11.1145>	Assiduo repetens cursu Patroclus, abibat.
<eoban. il. 11.1146>	Iamque volans praeter naves transibat Ulyssis,
<eoban. il. 11.1147>	Quas iuxta fora iudiciis causisque referta
<eoban. il. 11.1148>	Atque arae stabant circum, sortesque deorum.
<eoban. il. 11.1149>	Hic illi Eurypylus venit obvius, ilia telo
<eoban. il. 11.1150>	Saucius, huic niger effluxit de vulnere sanguis,
<eoban. il. 11.1151>	Tum caput atque humeri multo sudore fluebant.
<eoban. il. 11.1152>	Ipse pedes claudus de vulnere tardior ibat,
<eoban. il. 11.1153>	Verum mentis adhuc compos. quem sese adeuntem
<eoban. il. 11.1154>	Complorans, miseransque, his est affatus amicum:
<eoban. il. 11.1155>	Heu miseram sortem Danaum regumque ducumque,
<eoban. il. 11.1156>	Haeccine fata manent? vosne huc fortuna redegit,
<eoban. il. 11.1157>	Ut procul a patria caesi velocibus escam
<eoban. il. 11.1158>	Ferretis canibus vestra inclyta corpora? verum
<eoban. il. 11.1159>	Hoc age, nunc mihi dic Euaemonis inclyta proles,
<eoban. il. 11.1160>	Nunquid adhuc Argiva manus par, Hectora fortem
<eoban. il. 11.1161>	Sustinet, an victi pariter succumbimus omnes?
<eoban. il. 11.1162>	Huic bonus Eurypylus suspirans talia contra
<eoban. il. 11.1163>	Reddidit. O Patrocle, genus qui ducis Olympo,
<eoban. il. 11.1164>	Afflictis iam nulla salus, non robur Achivis,
<eoban. il. 11.1165>	Non spes ulla subest, omnes moriemur inulti
<eoban. il. 11.1166>	Navibus in nostris. namque et fortissima nostrum
<eoban. il. 11.1167>	Saucia turba iacet, proceres regumque ducumque
<eoban. il. 11.1168>	Vulnera curantes intra tentoria, Troum
<eoban. il. 11.1169>	In nos assidue virtus vehementior auctis
<eoban. il. 11.1170>	Viribus insurgit, roburque accrescit eundo.
<eoban. il. 11.1171>	Sed tu me serves precor ad navalia ducens,
<eoban. il. 11.1172>	E femore incidas quod inhaesit ad ilia telum,
<eoban. il. 11.1173>	Inde laves calida de vulnere sanguinis atri
<eoban. il. 11.1174>	Illuviem tetram, tum mitia pharmaca plagae
<eoban. il. 11.1175>	Aspergas, quae te docuit divinus Achilles.
<eoban. il. 11.1176>	Illum etenim Chiron iustissima nubigenarum
<eoban. il. 11.1177>	Progenies, cuncta edocuit medicamina rerum.
<eoban. il. 11.1178>	Nam medici fratres Podalyrius atque Machaon,
<eoban. il. 11.1179>	Alter hic ad naves iacet, et sua vulnera curat,
<eoban. il. 11.1180>	Non aliena levat credo: manet alter in armis,
<eoban. il. 11.1181>	Sustentans campo durissima praelia Troum.
<eoban. il. 11.1182>	Talibus Eurypylus. cui reddidit ista Menoeti
<eoban. il. 11.1183>	Filius. O heros, qui possint talia curae
<eoban. il. 11.1184>	Nunc licuisse meae, cum sint mandata ferenda
<eoban. il. 11.1185>	Nestoris Aeacidae magno? sic ille iubebat
<eoban. il. 11.1186>	Servator Danaum princeps, Neleius heros.
<eoban. il. 11.1187>	Sed neque neglectum patiar te, vulnere tali
<eoban. il. 11.1188>	Affectum. haec dicens, medium complexus, et amplis
<eoban. il. 11.1189>	Imponens humeris, tulit in tentoria nota.
<eoban. il. 11.1190>	Quod cernens famulus, substrata pelle bovina
<eoban. il. 11.1191>	Concinnat thalamum. cui, postquam hunc intulit audax
<eoban. il. 11.1192>	Patroclus, femore ex imo mucrone resectum
<eoban. il. 11.1193>	Eduxit telum, lavitque a vulnere tetram
<eoban. il. 11.1194>	Sanguinis eluviem calida: tum denique quandam
<eoban. il. 11.1195>	Radicem, tritamque manu, tristemque sapori,
<eoban. il. 11.1196>	Sed quae vi propria leniret vulnus acerbum,
<eoban. il. 11.1197>	Apposuit, per quam dolor est sedatus, et una
<eoban. il. 11.1198>	Constitit in sicco compressus vulnere sanguis.