<sal. lab. 1.1>	De poesi contra detractores compendiosa defensio, et unde putandum est initium habuisse. Rubrica Non ab re futurum arbitror, cum omnis institutio nostra versetur circa ea que poete de rebus Herculis cecinerunt, aliquid de poetica prelibare. Hanc enim video non solum profanum vulgus sed etiam qui se philosophos nostro tempore gloriantur tum parvi pendere, tum damnare. Nec movet istos etiam sui magistri (cum se Aristotelicos profiteantur) autoritas, quem legunt, sive, ut verius loquar, legere possunt, non semel sed ubique varios poetas etiam in rebus subtilissimis allegare. Verum ipsos non admiror, potius autem indignor et doleo. Nam cum per logices, imo (ut corrupto vocabulo dicunt) loyce, et philosophie cacumina volitare se iactent et de cunctis disputatione garrula discutere sint parati (proh pudor!), textus Aristotelicos nec intelligunt nec legunt sed nescio quos tractatus apud «toto divisos orbe Britannos», quasi noster eruditioni non sufficiat situs, querunt. Quos totis lucubrationibus amplectentes sine libris et sine testium adminiculis et dialeticam et physicam et quicquid transcendens speculatio rimatur ediscunt, sive potius edidicisse relictis sui magistri traditionibus gloriantur. Pudor est ipsos disputantes aspicere cum texentes quandam quodam modo cantilenam questionem verbis inintelligibilibus formatisque proponunt. Multa cavillosis sectionibus, in quarum alternatione respondendo versentur, quasi resumenda premittunt, propositiones spargunt, corollaria adiciunt, conclusiones accumulant. Et horum omnium probationes allatis, ne dicam alatis et evolantibus, rationibus eos videas confirmare. Et vere pudor est ipsos disputantes audire, cum rebus inanes cernas solum inniti terminis et nichil magis appetere quam in equivoco delatrare. Quid de arguentibus loquar? Qui cum de questione nichil aut paucissima dicturi sint, alicuius sophysmatis laqueo nituntur capere disputantem. Nec istos tamen ad me reversus arguerim cum non aliis insultent artibus quam illi respondeant. Videmus enim in illo quasi duello «signa, pares aquilas, et pila minantia pilis », utrosque rebus omissis verborum nugis incumbere et alicuius fallacie captionem ut adversarium illaqueent ordinare. Omnes dimicationi scolastice student sibique nimium didicisse persuadent si improvisos et incautos in apparentis contradictionis induxerint laberintum, quem verborum novitate perculsi pro tunc nequeant exivisse. De quorum errore quodam divinationis presagio scripsit Trimegistus in hec verba: «Qui ergo homines post nos erunt sophystarum calliditate decepti a vera, pura, sanctaque philosophia avertentur». Sed uti ad propositum redeam, nesciunt hi magistrum suum Aristotilem non sprevisse sed allegasse poetas. Nesciunt et ipsum, ut sermocinali philosophie traderet complementum, de arte poetica singulari libro specialiter tractavisse. Adeo princeps ille philosophorum (nec Platonem ut Arpinas excipio) poeticam non contempsit. Quam hi successores studiorum suorum, si tamen id esse vel potius dici merentur, non minus nesciunt quam reprehendunt. Sed hoc mirum non est: sine Aristotile quidem volunt Aristotelici nominari. Quibus iniuriam feceris si Platonicos appellaris, quanquam et hoc ultra Platonem sentire videantur ut poete non de ficta solum per ipsum civitate pellendi sint sed a totius orbis ambitu prohibendi. Sed expulit Plato poetas non quoslibet nec ex qualibet civitate sed inhonestos Athelanos et comicos veteres, quorum nimia licentia fuit circa obicienda et describenda flagitia. Et istos ex illa solum urbe depulit cuius statum nullo modo videre potuit sed confinxit. Nam licet rem publicam describens non qualem vidit sed qualem esse debere sibi persuaserat depinxerit civitatem, non tamen tantum valuit vel viventis oratio vel mortui autoritas (licet admiratione divinitatis et eloquentie ac vite sue periodo, que octogesimo primo anno sue etatis terminata est, qui numerus propter imparium numerorum radices in se, imo per se, multiplicatas perfectionis maxime predicatur, templis et aris cultus fuerit), non, inquam, tantum valuit vel viventis oratio vel mortui autoritas quod ex veris civitatibus etiam comici truderentur. Receperunt illa forsan aliqui tunc in scolis. Palam autem est quod id populi non receperunt in theatris, que quotidianis recitationibus fabularum et novis poetarum editionibus effervebant. Tantaque fuit apud Athenienses et totam Greciam admiratio et autoritas poetarum ut non solum non pulsi de civitate fuerint sed inter principes administrande rei publice sint recepti, prepositi bellis, et regum asciti consiliis, ut iuxta determinationes ipsorum maximorum regnorum negocia gererentur. Testes sunt Tyrreus Atheniensis, quem sibi ducem gens bellicosissima Lacedemonii contra rebellantes Messenios elegerunt, cuius adhortati carmine, cum iam ter acie fusi prelio desistere cogitarent, certamen ineunt et hostes pugna cruentissima superarunt. Testis est et Sophocles, qui et usque centesimum annum vite perveniens senex scripsit plurimas tragedias. Hunc etenim dubio cum Lacedemoniis bello sue delegerunt Athene Pericli socium, qui duces gemino exercitu fines hostium invadentes Spartanorum agros depopulati sunt latissimeque vastaverunt ac plurimas Asie civitates bello captas Atheniensium imperio subiecere. Testis et Euripedes tragicus, quem Archelaus, Macedonum rex, qui primus naumachiam traditur in artis regulam collegisse, cum antiquissimus tamen Cretensium rex Minos primus navi certaverit, non solum unice dilexit sed sibi summam consiliorum tradidit et commisit adeoque ipsum ardenter amavit quod, cum a regis cena repetens domum fuisset acerrimo et inusitato mortis genere, quecunque rabies fuerit, a canibus interceptus et mortuus, non solum sumptu funeris amicum ornaverit sed detonsis crinibus rex inclitus atque magnus publice duxerit esse lugendum. Et ipsa Macedonia multis viris illustribus gloriosa sepulcrum eius ornavit tantique duxit cineres illius habere poete quod Atheniensibus singulari legatione ossa repetentibus in ea re, sicut inquit Agellius, constanter perstiterit deneganda. Nec eos maiorum ut solet nobilitas, quippe Theopompo teste mater eius adeo vilis condicionis fuit quod holera venundaret, movit sed solum tanti poete nomen famaque sepulcri. Censuit itaque Plato, non morum et doctrine mater Athene, pellendos esse poetas. Nam cum alie sex civitates ortum sibi vendicarent Homeri, ipse Athene, septima Grecie civitas, tot clara philosophis, tot civibus inclita, totque ducibus exornata, unius ceci dum viveret hominis, quia poeta fuit, nativitatem post eius fata sibi contentiosissime defendebant. Non ergo damnet poetas insensata garrulitas, sed prius addiscant quid poesis quodve poetarum officium, deinde, si videbitur, reprehendant. Nam huius artis initium a viris eloquentissimis atque secundum sua tempora et nationem religiosissimis sine dubio creditur provenisse. Cum enim ad cohibendam feritatem populorum eos quos illi meritorum atque virtutum admiratione plus quam humanum aliquid cogitantes extulerunt in celum, putarent utile religione colendos idque decernentibus populis suaderi, ipsorum laudibus insudabant. Cui quidem rei sublimem stilum et ornatissimum dicendi caractherem adhibuerunt et volentes popularem multitudinem in eorum quos laudabant admirationem inducere non plano orationis genere sed verba pro verbis et res pro rebus suavissime commutantes audientes populos a sensibus taliter traducebant quod etiam quos viderant fuisse mortales non mortuos sed translatos in celum pro virtutum meritis mortalitatis illorum obliti certissima opinatione tenerent. Nec id modo disputandum est rectene fecerint et an ad illa fingenda satis rationis habuerint ut harum commendationum officio colerentur virtuosi dum viverent et eternitati post mortem celebritate fame glorieque claritudine dicarentur, ut et illis qui quidem, «ob patriam pugnando vulnera passi, quique sacerdotes casti, dum vita manebat, quique pii vates et Phebo digna locuti, inventas aut qui vitam excoluere per artes, quique sui memores alios fecere merendo», ut noster Mantuanus ait, honor debitus redderetur commendationis eulogio, et ad imitationem cuncti mortales invitarentur exemplo (id enim modo non queritur); an etiam prudenter sic visum institutoribus rerum publicarum fuerit quo multitudo forte novarum legum duricia congregationem urbium dimissura religionis vinculo et admiratione divinitatis in societatis concepte proposito facilius teneretur. Nam etsi nichil tante utilitatis vel privatim vel publice cogitari queat quo talis error foret mortalibus persuadendus et aliqua sacrilege superstitionis impietas cogitanda, satis tamen debet humana fragilitas rudibus illis viris quibus se nondum divinitas revelaverat indulgere. Sed quodcunque feratur de illorum, quantum ad veram religionem attinet, ignoratione iudicium, illud tamen nullus audebit, ut arbitror, affirmare, quod sermone potentissimi non fuerint, et, si vere germaneque veritatis, quam deus per filium suum unigenitum nobis in fine temporum revelavit, lumen ac noticiam habuissent, non facillime percepturos non esse transitoriam civitatem instituendam in terris, per quam mansura perderetur in celis. Fuerunt igitur hi viri potentissimi, sicut diximus, in sermone, quorum oratio mentes hominum adeo revocavit a sensibus quod ipsos id fecerit opinari cuius contrarium visibiliter percepissent. Nec putet tamen aliquis hanc artem ab illis primis cum quibus initium habuit consumatam, sed in dies, sicut alias, adiciente tempore fuisse perfectam. Unum tamen in poetice laudem dicere non omittam, quod non solum gentiles, qui tam plano supinoque errore de suis diis, qui vel homines fuerant vel quos demones fuisse constat, tenebantur, poeticam receperunt, sed etiam sacrarum litterarum autores, cum quibus, imo per quos, omnium consensu sancti spiritus et ineffabilis trinitatis numen mirabiliter loquebatur, poetice locutionis velamine divinitatis vere misteria retulerunt. Et hac quidem necessitate figuratus iste loquendi modus quem poetica profitetur, non ornatus libidine, non occultandarum rerum studio sed habilitate quadam exprimendi conceptum cum fiat de supernaturalibus operibus disputatio, fuit repertus. Nam cum et Moyses ipse scripsit, «Et dixit deus, "Fiat lux"», et infra, «Et vidit deus quod esset bonum, et ait, "Faciamus hominem ad imaginem et similitudinem nostram"», sub quodam velamine dicta sunt. Nec enim iam erat creatura cui deus vel per creaturam aliquam loqueretur. Nec habet deus, cum incorporeus sit, linguam, pulmonem, dentes, labia, vel palatum quibus conceptum mentis formatis vocibus, soleat enarrare. Similiter et cum dixit idem propheta quod «penituit eum quod hominem fecisset in terra », et precavens in futurum, «et tactus dolore cordis intrinsecus, "Delebo", inquit, "hominem"», et cetera. Nam cum nec penitere deo conveniat nec angi dolore, nec cor intrinsecus habeat, oportet hec omnia non secundum litteram intelligi sed alterius sensus ministerio declarari, ut apertum sit divinam scripturam totam plenam esse locutionibus quas ipsos poetas cernimus usurpasse. Nam quamvis Moysem scripsisse noverimus Penthateucum, et post eum tempore iudicum compositas esse multas fabulas asserat Augustinus, non putet tamen aliquis ante legiferi nostri tempora et inventas fabulas et poetas atque poemata non fuisse. Iam enim erant idola, cum Nemroth certum sit atque Caldeos ignem, sicut Scolastica testatur Hystoria, coluisse et ceteros destructis deorum simulacris ad idem faciendum modis omnibus compulisse. Si enim erant idola sique deorum cultus, erant et proculdubio carmina, quibus illorum laudes quasi vera forent numina celebrabant. Fuerunt et post eos Museus, Orpheus, et Linus, qui nedum carminibus deos colebant sed ceperunt etiam de diis et ipsorum statu naturaque non mediocriter disputare. Unde et theologi dicti sunt. Est igitur poetrie, quam isti tam mordaciter impugnant, initium laudatio divinitatis atque virtutis quam gentiles habuerunt cum vera religione communem.

<sal. lab. 1.2>	De poesi quid sit et unde dicatur, et quare sit a cunctis deum vel deos colentibus recepta. Sunt qui putent nichil esse poeticam nisi figmentum, contra quos est Aristotiles noster in ultima parte Logices, quam curiosissimo tractatu poetice dedicavit. Inquit enim in ipsius libelli fronte omne poema esse orationem vituperationis aut laudis. Carpunt equidem nostri poete vitiosos et vitia, celebrant autem cum virtuosis honesta laudatione virtutes; ut ab illis deterreant genus omne mortalium, ad has autem splendore commendationis alliciant et invitent. Hoc tamen omnino non faciunt sine metrica melodia. Proprium etenim est poete carmen, non fabulas invenire. Habet enim hoc, sicut et vituperationes et laudes, commune cum multis. Laudat enim orator et invehit, sed ore, quod est poete perficere carmine. Invenit fabulas cum oratoribus atque philosophis. Sed illi vocibus inventa committunt, at isti soluto sermoni; poete vero cuncta carminibus ligant duplicique delectatione vix intellecta capiunt auditores. Et de carminis quidem dulcedine planum est quod suis numeris atque temporibus tam suave pervenit ad auditum quod omne melos prosaice locutionis, nisi sensus nostros decipiamus, excedit. Alterum autem quod summe iocundum reperias in poetis est illa mirabilis tum verborum, tum rerum, tum etiam gestorum concinna mutatio, quod quidem ad poetam videmus peculiariter pertinere. Omnes enim translationes atque metaphore, comparationes et similitudines, et quicquid verborum aut rerum, orationum et negociorum videmus in aliud commutari poeticum est. Et licet elegantia dictionis et ornatus ab oratoribus et alii usurpentur, spectant tamen specialiter ad poesim. Nam et cum Maro noster per endiadim protulit «arma virumque cano», hoc est "virum armatum", ut quidam non inepte videntur exponere, mobile nomen commutavit in fixum, nichil aliud quam poete sit proprium faciendo, sive per methonomiam pro armis bellum, quod armis geritur, intellexerit, proprium poete munus implevit. Nam putare quod autor ex eo quod arma Vulcania ducis eiusdem curiose descripserit, ut legitur in octavo, arma se viri cantaturum promiserit, puerile est et ridiculum cogitare. Descripsit etenim tempestatem qua vexatus Eneas est, vastationem Troie, Famam, Caribdim, inferos, regiamque Latini, et alia multa de quibus, si steterit istorum sententia, non proposuisse dignum reprehensione vitium negligentiaque fuisset. Est igitur poetarum nomen pro nomine ponere (licet hoc oratores et alii non recusent). Rem vero pro re, quod non est alterius quam poete, posuit in aureo ramo quem discerpendum Sibilla monuit antequam inferos adiret, pro quo vel arborem ad Dyane templum in Aricia silva, unde quicunque ramum auferret cum sacerdote fugitivo ferro decernere cogebatur, aut virtutes intellexit, que ramus sunt littere Pythagoree, quas preoccupare necesse sit ut post descensum ad inferos emergamus; aut notavit ipsas divitias, quarum cupiditate detrudimur in inferna; aut ipsam sapientiam voluit designare, que fulgens et incorruptibilis est ut aurum, nec in sapientia sicut nec in arbore quicquid excerpatur deficere potest cum subito quantum abstuleris renascatur. Nam et omne quod didiceris verum mox aliam suggerit veritatem. Et impossibile creaturis est tantum percepisse vel nosse quod ulterius non valeant proficisci. Orationem autem pro oratione posuit Maro. Nam cum Iupiter Mercurio precepisset quod Eneam deberet admonere, per hec verba videlicet, «Quid struit? aut qua spe inimica in gente moratur?», Mercurium postea mandata peragentem inducit orationem hanc taliter immutare: «Quid struis? aut qua spe Libicis teris ocia terris? «Hoc ferme nusquam fecit Homerus sed eisdem ubique verbis commissionis formulam repetebat. Sed noluit excultissimus Latinorum vates taliter Homerum servatis omnibus prosequi quod non ostenderet quam late poetica facultas valeat ampliari. Orationem etiam pro re ponunt qui poetice locuti sunt, ut idem autor, «Humentemque Aurora polo dimoverat umbram», humentem umbram pro nocte ponens. Sed omnium poetarum una singularis et precipua intentio est, ut per illa que narrant, sive fabula sit sive apologus sive etiam comicum argumentum, penitus aliud intelligatur in sensu quam percipiatur auditu. Quod quidem adeo per omnia Maro noster secutus est ut autores non desint, et presertim Fulgentius scribens ad Catum, qui clarissime doceant ipsum Virgilium in primis sex libris Eneidos anime descensum in corpus et sex etates hominis designasse. Nam et Eneas (cuius nomen ab "enos" Grece vocabulo deflexum est, quod Latine "habitatorem" significat, unde et Enosigeus, quod Sigeum incolat, Neptumnus dictus est) in anime figuram que corpus habitet ab eodem vate narratur assumptus. Et cum anime rationalis iuxta Platonis imaginationem origo sit ex anima mundi, quam Platonicus omnium architector rerum deus mira numerorum proportione nescio de quo sed non de nichilo Plato traditur fabricasse, tradit »unde hominum pecudumque genus viteque volantum», ut affirmat Maroneus Anchises, sive potius ipse Maro, et quia «igneus est illis vigor et celestis origo seminibus, quantum non noxia corpora tardant», ut idem ait, ipsas animas arbitrabantur in suis sideribus permanere et infra definiti temporis spacia ab octave spere templo desiderare corporibus religari, ut quadam impia circulatione, cum animas voluerit eternas, nunc beate celo potirentur, nunc misere ad corruptibilium corporum habitacula remearent. Ad hoc enim revocantur in celum, «scilicet immemores supera ut convexa revisant rursus, et incipiant in corpora velle reverti». In hac igitur reversione, quam illi nativitatem vocant, anima in sue puritatis habitum revocata, sicut vult Macrobius, eiusdem secte non ignobilis autor, per inferiores speras incipit alterari. Et ut ipsius verba referam: «Anima ergo cum trahitur ad corpus, in hac prima sui productione silvestrem tumultum, id est ylem, influentem sibi incipit experiri». Hec ille. Nove quidem colluvioni materie iam inherens circumfusorum suscipit corporum mixtionem. Ex quo non incongrue Virgilius Eneam descendentem scripturus in Latium, hoc est animam in corpus a superis defluentem, iactat ipsum formidabili tempestate. Unde et Iuno, quam deam parturientium volunt, hanc per Eolum, hoc est elementaris spere mobilitatem atque confluxum, dicitur immisisse. Et ne per singula discurram que sibi potest diligens inquisitor aliunde facile reperire, poete, sive fabulas inserant sive puram rerum gestarum afferant veritatem, quod est proprium atque perpetuum divine scripture, per illa volunt medullitus aliud aliquid quod naturam, mores, aut vera gesta respiciat designare. Sacrarum autem litterarum contextus aliquando futura significat, sicut voluntaria immolatio, qua pater multarum gentium Abraham dilectum filium Ysaac holocaustum domino volebat offerre, figura fuit redemptoris nostri in ara crucis pro peccatoribus offerendi; sicut transitus maris Rubri, in quo periit Faraon (qui interpretatur "dividens percussos", id est diabolus cum exercitu suo, hoc est cum ipsis peccatis, que scilicet nos a deo dividunt, que baptismatis sacratissimo contactu dimittuntur et separantur a nobis), regenerationis lavacrum designavit, et alia multa que longum est persequi, cum ad aliud festinet intentio. Secularia vero poemata non futura sed potius iam gesta significant, ut Anchise narratio qua filium admonebat de sue posteritatis eventu. Que quidem et ipse Anchises iam ante per annos plus quam mille omnino non dixit, sed sicuti gesta fuerant a Virgilio sunt quasi ventura forent ex Enee tempore potius decantata. Nec non «et clipei non enarrabile textum», in quo «aut vatum ignarus venturique inscius evi fecerat ignipotens», quecunque Maro noster ante sue etatis tempora vel in sue vite presentia, facta tamen antequam ea componeret, voluit enarrare, non aliud habuit quam iam facta. Nam que vel Romanis vel Octavio blandiendo predixit et in quibus iam ipsum videmus proculdubio fuisse mendacem, «his ego nec metas rerum nec tempora pono: imperium sine fine dedi», non ex sua persona sed falsi dei falsa canentis introductione narravit, quamvis ea ipsa vere Iovis ille non dixerit sed poeta. Et sicubi forte dicatur verum aliquid, ut multi cogitant, divinasse, non fuit illa Maronis intentio sed dei revelantis etiam per gentiles misteria sua et vis erumpentis etiam inter mendacia veritatis. Que cum ita sint, convenienter possumus cum Aristotile diffinire poesim esse potentiam considerantem laudationes et vituperationes prout metris et figurativis locutionibus concinuntur. Habet enim hec diffinitio materiale suum quocum rhetorica convenit, potentiam scilicet considerantem vituperationes et laudes, et formales differentias quibus ab omnibus separatur, metra videlicet et imaginarios figuratosque sermones, de quibus doctrine gratia aliquid superius explicavi. Que quidem sunt propria poetarum. Fuit autem hoc loquendi genus a paganis adhibitum cultui deorum suorum propter excellentiam compositionis et delectationem tam carminis quam figure, ut per hec rudium populorum animos facilius suis religionibus alligarent, et ipsorum deorum humanitatem atque turpitudinem figmentis et commutationibus rerum atque verborum minus doctis intellectibus occultarent. Ex quo quidem factum est ut, etiam si aliquid hystoricum de diis illis vel ipsorum quopiam reperirent, si virtuosum et honestum foret, in honorem suorum deorum libenter admitterent, turpia vero sub alicuius fictionis involucro posita ad significandum aliquid aliud cogitarent, hoc commento ob hominum memoriam, famam preteritorum, et monimenta maiorum suis diis atque cerimoniis, qua poterant humane inventionis industria, consulentes. Veri autem dei cultores sublimitatem stili propter rerum altitudinem amplexi sunt; et quia non cuivis prudentum sed carnalibus loquebantur, oportuit verbis creature convenientibus de summo disserere creatore. Quanquam et ipsos sapientes, etiam si cum sapientibus de re tanta conferrent et agerent, impossibile foret aliis verbis quam creature convenientibus id quod de deo perceperint enarrare. Nam cum illius ineffabilis dei maiestas et sensus nostros, a quibus humana scientia, sicut experimur et cernimus, inchoatur, et nostrum omnino fragilem intellectum sine comparatione transcendat, non possumus illum exprimere, prout etiam nec videre, donec in hac carne vivimus, sicut est, nec ultra conceptus nostros vocabula reperire. Et ob id commutantes verba, res, atque negocia, per que ipsemet se nobis quantum et qualiter voluit revelavit, de hoc, licet ineffabili, loquimur et tractamus. Et hac necessitate factum est ut sublimius perfectiusque poema non sit quam divina scriptura, licet apud nos metrica deficiat melodia. Nam in fonte (hoc est apud Hebreos) multis in locis scimus sine carminum dulcedine non haberi. Et quoniam antiquior in hoc est gentilitas, sicut supra diximus, non vero dei cultu sed sacris scripturis que venerint in manus nostras, et omnes ille carminum melodie quas illi prisci viri repperisse creduntur ad deorum suorum simulacra canebantur, que poetes (hoc est figmenta et res facte) dicta sunt a "poyo" Grece, Latine "fingo" vel "facio"; hinc receptum est ut illorum carminum autores poete, ars ipsorum poesis, et totum opus ad unam rem compositum poema diductis et inflexis vocabulis dicerentur. Hos etiam et vates a vi mentis appellavere priores, sive a vinciendo, quod carminibus cuncta ligabant. Unde et vaticinatio, ipse poetandi actus, et totum id quod simul poeta composuit vaticinium dictum est. Sed quia maxima vis mentis est previdere futura, magis communiter et quasi per anthonomasiam usurpatum est, ut vaticinia predictiones ac etiam ipsi prophete iam vates certo vocabulo nominentur —nisi forsan ad aliud trahi vel restringi subiecta materia copulatioque verborum exegerit, que sola polixenis formam prebet et maxime docuit a significationibus propriis in rem aliam vocabula commutari.

<sal. lab. 1.3>	Quod poetica sit ars et que sit eius materia, et quod ex omnibus artibus sit composita, et quod ab ipsa natura profecta sit. An autem ars dici debeat ipsa poetica non inconvenienter posset aliquis dubitare. Videtur etenim potius aliquid natura insitum quam aliter acquisitum. Unde et Cicero pro A. Licinio Archia dixit: «Atqui sic a summis hominibus eruditissimisque accepimus, ceterarum rerum studia et doctrina et preceptis et arte constare, poetam natura ipsa valere et mentis viribus excitari et quasi divino quodam spiritu inflari». Nam et homines ab omnis doctrine studiique ratione penitus abhorrentes videmus sua componere cantica et solius ingenii natureque ducatu non inconcinne sed aptissime poetari. Unde et Naso De Tristibus inquit de poeta quem ante Virgilium omnes optimum reputabant et quem multos legimus etiam ipsi pretulisse Maroni: «Ennius ingenio maximus, arte rudis». Verumtamen ut hoc Ovidii carmine demonstratur, poesim artem esse non possumus denegare. Nam quamvis in Ennio ingenium plus quam artem vates elegantissimus commendarit, poeticam tamen, cum et finem suum habeat et sermocinalis philosophie pars sit suisque procedat regulis et preceptis, artem esse proculdubio non solum non tacuit sed apertissime demonstravit. Asseruit etenim Ennium arte rudem, que ars si omnino non foret, nunquam illi poete ruditatis notam et artis insufficientiam ascripsisset. Et ipse Cicero non negavit poetriam esse artem, sed quicunque verba sua pressius intuetur clare percipere potest ipsum poetas ab artis habitu minime separasse. Sed hoc intendebat orator egregius cum ceteros artifices diceret et ipsorum studia doctrina, preceptis, et arte constare, poetam non illis solum sed natura valere. Unde et "valere" dixit, non "constare", attribuens eminentiam poeticam potius nature quam arti. Constat itaque poeta doctrina, preceptis, et arte sicut et rerum studia reliquarum. Valet autem, hoc est excellit et eminet, longe magis natura quam arte. Ego quidem arbitror omnium artium principia sic ingeniis ipsique nature coniuncta esse, et omnem artem naturam taliter imitari quod ipsarum inventio ferme nichil aliud sit quam naturalium operationum quedam subtilis et acuta perceptio atque distinctio, et nullum alicuius artis posse perfectionem assequi nisi fuerit eius ingenium ad illam artem aptum, vegetum, et declive. Nec hanc nature bonitatem credam minores differentias inter artifices facere quam doctrinam. Hanc tamen de poetica controversiam Flaccus sicut eleganter movet, ita perspicue atque sapienter absolvit. Inquit etenim: «Natura fieret laudabile carmen an arte quesitum est», et immediate quid sentiat adiungit, dicens: «Ego nec studium sine divite vena nec rude quid possit video ingenium. Alterius sic altera poscit opem res et coniurat amice». Unde et Cicero in eadem oratione de qua supra retuli de cunctis habitibus indistincte loquens inquit: «Cum ad naturam eximiam atque illustrem accesserit ratio quedam confirmatioque doctrine, tum illud nescio quid preclarum ac singulare solere existere». Ut perfectionem cuiuslibet artificis fateri necesse sit tam arte compositam quam natura. Est autem materia poesis non determinatum aliquid, ut in realibus scientiis assignatur, sed universalis lateque patens, quale subiectum solet in sermocinalibus artibus adnotari. Nam cum omnia que dici possunt aut in narratione simplici posita sint aut in contentione versentur, que controversiam habent aut demonstrantur, quod philosophi est, aut probantur, quod est dialetici, aut persuadentur, quod est rhetorici; docentur autem que in simplici narratione versantur, quod est sine contradictione grammatici. Philosophia ergo demonstrat, dialetica probat, rhetorica persuadet, grammatica vero docet. Et quoniam ipsa narratio, si puris sit absoluta vocabulis, rudis est, ideo excogitaverunt illi prudentissimi viri narrationem, quot rebus sermonis forma potest instrui, perpolitam atque perfectam. Simul etenim congruitatem grammatice, logice proprietatem, ornatumque rhetorice coniungentes, ab arithmetica numeros, a geometria mensuras, a musica melodias, ab astrologia vero similitudines mutuarunt, ex his omnibus narrationem sive artem poeticam componendo, que sola digna foret sublimitate et pulcritudine sua excellentiam creaturarum et presertim hominum prosequi et commendationi divinarum rerum ac inenarrabilis deitatis laudibus adhiberi. Et de modorum quidem significandi ratione, quibus congruitas deprehenditur atque perficitur, ornatuque tum verborum tum sententiarum, quibus elocutionis series dignificatur, et proprietate, qua nullum vocabulum minus quam ad expressionem conceptus expediat apponitur, satis arbitror apparere. Quia vero officium poetarum est per unam rem aliud designare, a celi ratione, cuius est signorum suorum varietate atque positione non situm illum siderum sed aliquid aliud denotare, per imitationem traxerunt varias fabulas quasi varias stellarum coniunctiones componerent per quas aliud importarent. Et quoniam versus est poete proprium instrumentum, quem suis partibus, hoc est pedibus, mensuramus atque componimus et non omnibus sed certis numeris alligamus, ex quibus resultat et queritur musica melodia, clarum est poeticam narrationem ex trivio quadruvioque componi. Quod quidem adeo peculiare est huius facultatis quam poesim dicimus quod merito super alias singulari promineat dignitate. Nam si recte voluerimus intueri, ex omnibus scientiis et liberalibus artibus facultas ista collecta est ac sicut omnigenum florum manipulus et redolet et effulget. Et cum sit ab omnibus, sicut ostendimus, generata, post omnes artes et ipsam artem artium, philosophiam et theologiam, hec ars incipit, et cunctas utpote preambulas sibique necessarias presupponit, quicquid dici potest tum suaviter, tum ornate, tum subtiliter narratura. Quod autem poetica tam generalis et vaga sit, si michi non credis, crede si placet Ciceroni. Ipse quidem cum de poete et oratoris similitudine et equalitate multa dixisset, subdit: «In hoc quidem certe prope idem» (scilicet orator et poeta est), «nullis ut terminis circumscribat aut definiat ius suum quominus ei liceat eadem illa facultate et copia vagari quo velit», his verbis latissimam assignans materiam rhetorice atque poetice. Quam a natura profectam esse non est quod quis debeat dubitare propter carminum melodiam, qua cuncti rationales mirabiliter delectantur. Delectantur etiam per similitudinem unius rei in alterius tum noticiam, tum memoriam devenire. Nam ut hoc unius rei consideratione patescat, quam delectabile est quamque iocundum audire comparationes poeticas ad rei quam intendit propositum adaptatas! Hac autem similitudine mentes nostras naturaliter delectari et habere cum melodiis ingenitam familiaritatem patet ex pueris, qui a nativitatis sue crepundiis inconditis etiam nutricum neniis et cantilenis et flere desinunt et in somnifere quietis dulcedinem soporantur; que si aliquando priusquam somnus irrepserit taceant, amisse delectationis suavitatem repetitis fletibus deprecantur. Videmus et pueros etiam ante discretionis annos larvatorum personationibus, etsi turpes pertimescant facies, delectari. Quas quidem fuisse causas inveniende poesis qui voluerit instrui facile potest apud philosophum edoceri.

<sal. lab. 1.4>	Quod poetica ex trivio atque quadruvio perficiatur et ipsam solam posse quicquid efficit trivium explicare. Libet et velim cum omnibus qui dignati fuerint ista perlegere, antequam ad principale propositum accedamus, adhuc aliquid de poetica disputare. Nam cum totum trivium et ipsa demonstratio, que ad realem philosophiam pertinet, ut dictum est, aliquid in nobis efficiant, instructionem scilicet, quod est grammatice, fidem, quod est dialetice, opinionem, quod est oratorie, et scientiam, quod est philosophie, opere precium est videre quid in nobis habeat per poeticam generari. Michi vero diutius meditanti nichil facile, ni fallor, occurrit quod specialiter huius artis officio nostris mentibus inseratur. Video quidem poesim figurate locutionis ministerio cuncta illa posse perficere que superius adnotavi. Et quod sermo poeticus doceat, neminem credo qui sibi constiterit non videre; quod autem persuadeat, quis potest qui poetarum orationes viderit ignorare? Supine nimis et crasse foret inscitie non advertere que et quanta poeticis narrationibus suadeantur. Nam et Archilocum legimus iambeo carmine taliter carpsisse Lycambem quod tam ipse quam uxor et filia vitam suspendio finierunt. Et ut supra retuli, Tyrreus poeta Lacedemonios contra Messenios carmine quod composuerat taliter adhortatus est quod pavore deposito, quamvis iam ter acie fusi forent et bello desistere vellent, hostes inito cruento certamine profligarunt. Quam autem eleganter poetica logicis disputet argumentis, qui iocundum carmen elegiaco stilo compositum de concubitu Iovis et Alchmene, de quibus natus est Hercules, legerit, facillime iudicabit. Hec eadem apud Flaccum demonstrativis rationibus utitur: «Dicat filius Albini, si de quincunce remota est uncia, quid restat? Poterat dixisse triens. Heu, rem poteris servare tuam. Redit uncia; quid fit? Semis ». Nam cum iuxta sacrarum legum oracula tota hereditas dicatur as, ipsum as in duodecim uncias dividitur. Et ut de reliquis omittamus, triens est tertia pars assis, quatuor videlicet uncie. Quincunx, ut vocabulum sonat, quinque uncias amplectitur. Semis autem medietatem assis, hoc est sex uncias, significat. Est ergo sententia: «Dicat filius Albini, si de quincunce (hoc est quinque unciis) remota est uncia, quid restat? »Et sequitur responsio: «Poterat dixisse filius (scilicet Albini) triens (id est quatuor uncie)». Quod si dixisset, sequeretur pueri commendatio: «Heu, rem poteris servare (pro "conservare") tuam». Rem dicit, id est patrimonium, divitias. Deinde movet aliam questionem: «Redit uncia (scilicet supra quincuncem); quid fit?»Et immediate respondet: «Semis». Videsne quam grate quamque iocunde demonstrationes arithmetricas poeta noster assumit? Ut certissime audeam affirmare, cum quelibet sermocinalis scientia suis contenta limitibus taliter ab aliis distinguatur, quod artifices officia non confundant. Nam grammaticus, prout grammaticus est, officium rhetorici non usurpat. Vel e contra sola poetica ut talis est potest et solet cuncta perficere que predixi. Et ne credas ipsam utpote pauperem solum quod efficiat ab aliis mutuari, addit super omnia, quod sibi proprium est, delectationem commutationis et carminis, que quanta sit non potest facile iudicari. Et cum omnium predictarum scientiarum que in dictione versantur sit intellectum imbuere vel inserendo novas species vel antea perceptas excitata memoria renovando, et demonstratio intellectum cogat, probatio rationem, persuasio vero voluntatem, poetica simul omnia perficit et imaginativam thesaurumque perceptarum rerum, memoriam, movet et reducit in actum, per assumptas res atque similitudines res rebus applicatione delectabili coniungendo (quod quidem nulla prorsus alia facultas potest efficere), addendo super hoc dulcedinem admirabilis armonie. Ut michi plurima cogitanti nulla magis probabili ratione videantur Platonici in celis melodias musicas assignasse quam quod he in poetice perfectionis penetralibus valeant reperiri. Nam sonum, qui prorsus exigit aerem per quem giris infinitis sese successive multiplicantibus explicet, cum supra peryferiam ignis impossibile sit secundum naturam aerem reperiri, vanum prorsus est celis ascribere et armoniam celestem, sicut illi creduntur facere, somniare. Sed ut propositum clarum fiat, necessarium est quod paulo altius ordiamur.

<sal. lab. 1.5>	De armonia mundana atque celesti. Ut igitur ostendamus celestem armoniam instrumento poetico contineri, oportet per transitum proportiones arithmetricas assignare, de quibus a maioribus traditum est melos musicum provenire. Sunt igitur numeri sive numerorum proportiones quibus musica conficitur melodia, ut illi docuerunt, sex numero, scilicet epytritus, qui et sesquitertius dictus est, hemiolus, qui et sesquialter, duplaris, triplaris, quadruplus, et epogdous, quem et sesquioctavum nuncupaverunt. Et epytritus enim est quando de duobus numeris maior continet totum minorem et eius tertiam partem. Unde et sesquitertius dictus est. "Sesqui" enim "totum" significat, et sic ille numerus dicitur sesquitertius qui, ut dictum est proxime, totum minorem continet ac tertiam partem eius, ut videmus de quatuor ad tria. Habet enim hic maior minorem, hoc est ternarium, et ultra etiam unitatem, que quidem est tertia pars minoris. Unde etiam epytritus dicitur ab "epy", quod est "supra", et "tris", quod est "tres", quia partem tertiam supra simplicem vel multiplicem ternarium continet. Ex hoc autem sic composito seu comparato numero nascitur simphonia, que Greco vocabulo, quo quidem in hac et in aliis maiores usi sunt, dyatesseron appellata est. Hemiolus autem, hemiolius, sive sesquialter dicitur cum maior numerus continet minorem et eius alteram, hoc est mediam, partem, sicut sunt tria ad duo. Nam ternarius continet binarium et etiam unitatem, que est altera, id est media, pars duorum. Ex quo nascitur armonia que dicitur dyapente. Et dictus est hemiolus sive hemiolius ab "hemis", quod est "medium", et "olon", "totum", quia maior totum minorem et eius medietatem continet. Duplaris autem numerus est quando maior bis minorem continet, ut sunt duo ad unum. Ex quo nascitur simphonia que dicitur dyapason. Triplaris vero esse dicitur qui ter minorem continet, ut tria ad unum. Unde nascitur composita simphonia que dicitur dyapason et dyapente. Quadruplus autem eadem erit ratione cum maior minorem in se continet quater repetitum, ut quatuor, quod enumerat quater unum. Ex quo nascitur consonantia quam prisci nominaverunt bisdyapason. Sextus autem numerus, qui et epogdous quasi super octo dictus est, assignatur inter numeros octo et novem. Ex qua proportione, que sesquioctava vocatur, sonus nascitur quem tonum dixerunt. Ex quo multotiens sumpto supradicte consonantie perficiuntur. Infra tonum autem assignatur hemitonium sive semitonium, quod siquidem subtilissima ratione deprehensum est non esse mediam toni partem sed semitonium maius et minus taliter dividere tonum quod duo minora tonum non perficiant, duo vero maiora transcendant. Ex istis itaque componuntur omnes quas supra diximus simphonie. Et est hemitoniorum proportio inter sedecim et decem et octo. Nam duplicatis hinc octo inde novem, in quorum proportione tonus est, fiunt alii duo numeri, scilicet sedecim et decem et octo, quorum medietas est decem et septem. Hec igitur medietas comparata ad decem et octo facit proportionem sesquidecimam septimam, comparata vero ad sedecim facit proportionem sesquisedecimam, que maior est sesquidecima septima. Unde colligitur per hemitonium in equalia non posse dividi tonum, sicut longo tractatu docet noster Boetius, a quo sufficiat ista sumpsisse. Sunt igitur simphonie numero quinque, videlicet dyatesseron ex epytrito, que quatuor vocibus mensuratur. Unde et dyatesseron dicta est, id est "de quatuor". "Dya" quidem hic et in similibus Grece, Latine "de", "tesseron" vero "quatuor" dicitur. Unde dyatesseron, hoc est de quatuor vocibus. Habet autem, ut vult Severinus, duos tonos semitoniumque minus. Secunda est dyapente, hoc est "de quinque". Nam "penta" Grece, Latini "quinque" dicunt. Hec autem, ut idem autor ait, continet tres tonos et semitonium minus. Tertia vero dyapason dicta est a "pason", quod, cum sic Grece dicatur, apud nostros "octo" nuncupatum est. Perficitur enim in octo vocibus. Quartam autem ex triplari descendere, sicut dyapason ex duplari, diximus et compositam ex dyapason et dyapente, que quidem duodecim vocibus consumatur atque perficitur. Habet enim dyapason, que constat ex octo vocibus, in cuius postrema post incipit dyapente, que quidem constat ex quinque. Ultra septenarium enim vocum differentie non procedunt. Unde prima et octava unisone sunt. Ex quo Maro noster inquit: «Obloquitur numeris septem discrimina vocum». Et continet dyapason, ut vult Boetius, quinque tonos cum duobus semitoniis minoribus, de quibus dictum est quod tonum non possint implere, licet aliqui minus erudite contrarium non dubitaverint affirmare. Ipsa vero dyapason et dyapente utriusque supputatione facta ex octo tonis et semitoniis minoribus tribus constat. Et quia semitonium minus et maius inequalia sunt, Pythagoricus Phylolaus constituens perfectum tonum in numero XXVII, qui est ad viginti quatuor sesquioctavus, voluit Anicio teste maius semitonium, quod apothome dictum est, ex quatuordecim, minus autem, quod dyesim dixerunt, ex tredecim constare. Sunt autem due apothome, tonus et coma. Est autem coma spacium quo maior est sesquioctava proportio duabus dyesibus, id est duobus semitoniis minoribus. Coma autem dividitur in duo scismata, de quo nichil ad presens. Ex quibus sequitur hanc simphoniam que dicitur dyapason et dyapente constare ex novem tonis integris et minori semitonio, que dyesis dicitur, minus uno comate, bisdyapason autem constare ex undecim tonis et duabus dyesibus, uno comate dempto ut minor sit duodecim tonis duobus comatibus. His ita presuppositis ulterius est advertere totum cantum sex notularum quasi caractheribus figurari et legi. Nam quamvis minime differant a quadratis et multe tam olim quam hodie reperte sint differentie notularum, alique tamen de sex nominibus appellantur, et si incipias a remissiori in altum pergens, occurret tibi in quarta notula clavis cantus. Si autem ab acutiori descendas in graves, eandem clavem habebis in tertia. Et hec quidem de musica que cantu, fistulis, aut fidibus nobis innotuit quamve sensu percipimus, dicta sint. Illa autem celestis armonia quam Pythagorici volunt solide rationis argumento magistrum suum inter celestium sperarum vertigines magnitudine corporum ac diversitate motuum deprehendisse, quamque adeo Plato recepit ab Archita, sicut arbitror, Tarentino, dum magnam circuit Greciam, que pars Italie est, sicut et cetera Pythagoreorum, quod eandem non dubitaverit suis auditoribus quasi quoddam occultum nobilioris nature tradere docens ac monimentis relinquere litterarum; hec, inquam, celestis armonia teste Macrobio se protendit «usque ad quater dyapason kaidyapenthe», que quidem summa ad quadraginta trium vocum numerum, si recte supputentur, accedit. Nam cum prima vox, octava, quintadecima, vigesima secunda, vigesima nona, trigesima sexta, et quadragesima tertia unisone sint, oportet hanc simphoniam ex quater dyapason dyapenteque compositam infra predicti numeri spacium contineri. Quibus quidem ita digestis ex his particularibus facile potest qui speculari voluerit elicere totam armoniam quam illi celestem vocant his numeris contineri, videlicet, si voces consideres, quadraginta tres exigere; simphonias autem sex; sonos vero esse tonum et semitonium minus; proportiones autem septem, videlicet epytritam, hemioliam, duplarem, triplarem, quadruplam, sesquioctavam, et proportionem semitonii; numeros autem proportionum quoad simphonias non excedere quatuor, quoad sonos, pro tono octo et novem, pro semitonio autem sedecim et decem et octo, et iuxta traditionem Phylolai viginti quatuor et viginti septem. Nec aliquem moveat quod aliam proportionem requirere velle videatur quater dyapason et dyapente quam ipsa prima quam dyapason et dyapentem diximus. Nam et numeri ex quibus illa proportio nascitur (hoc est unum et tria), si multiplicentur per quatuor, eadem penitus proportio resultabit. Crescunt enim numeri, sed proportio non mutatur. Si enim multiplices unum quater, habebis quatuor, sique totiens ducas tria, duodenarius conficietur. Nunc autem duodenarius ter continet quaternarium, que est tripla proportio, sicut unum ad tria. Unde licet mundana vel celestis musica multiplicet quas principales enumeravimus simphonias, ipsa tamen proportio non mutatur. Ut facile quivis possit agnoscere numeros istos quibuscunque consonantiis quas vel ars vel cogitatio nostra multiplicaverit convenire. Est preterea in predictis senarius notularum numerus atque clavis situs quam tunc ternario, tunc quaternario diximus reperiri. Et hec quidem hactenus, compressius forte quam claritas exigat. Sed quia doctis hec speculanda proponimus, strictim sufficiat attigisse que necessaria visa sunt ut id quod intendimus ostendamus.

<sal. lab. 1.6>	Quot et que musice perfectionis principia contineat exameter. Nunc igitur conferamus hec omnia et ad id quod est propositum reducamus. Dico igitur versum heroicum acathaleticum, hoc est legitimo fine conclusum, constare sex pedibus, qui omnes dactili requiruntur, licet aliqui pedes equipollentes in temporibus pro dactilis sint recepti, hoc salvo quod finem aliquo necesse sit pede disillabo terminari. Versificatores autem computant et ponunt bissillabum pro trisillabo, et e contra, dummodo temporum ratio conservetur. Omnis autem heroicus versus habet pedes sex, et si cuncti pro trisillabis accipiantur, continebit sillabas decem et octo. Quilibet autem pes quatuor temporibus mensuratur. Nam sillaba brevis uno constat, longa vero duobus temporibus composita est. Conferamus ista paulisper. Habet itaque versus heroicus, qui sonantior et nobilior est ceteris, sex pedes, musica vero sex notulas, ut poetica narratio sex pedibus incedat et totidem vocum notulis ipsius musice modulatio concinatur. Et cum clavicula cantus ascendendo reperiatur in quarta, si vero descendas in tertia, eadem ratione heroicum versum in enuntiando dividimus, ut nunc in principio tertii pedis sit huius metri prima divisio, aliquando vero secetur in quarto. Nam si proferas primum Eneidos versum, ita distingues: «Arma virumque cano». Et post aliqualem morulam subiunges: «Troie qui primus ab oris». In quo quidem si a principio versus finem pedes enumeres, tertii pedis initium principalem faciet sectionem. Sin autem mente retractes et pedes a fine versus principium enumerare velis, eadem tibi divisio succurret in quarto. Quod si quinquagesimum septimum carmen eiusdem libri recitare velis, licet divisione triplici communiter efferatur, principalior tamen terminatio reperitur in quarto: «Sceptra tenens mollitque animos et temperat iras». Nam licet principium secundi et quarti pedis duplici carmen illud sectione discindant, maiore tamen morula utpote principalior proferri debet secunda divisio. In quo quidem versu non ociosa consideratione et illud occurrit, quod, si sillabas pro vocibus sumere velis, prima illa partitio dyatesseron equat armoniam, secunda vero perfectam enumerat dyapentem, ultima autem particula, si duas breves pro una longa sumpseris, aliam metitur dyapentem. Sin autem suis eam volueris sillabis numerare, cum sex numero sint, illam dissonarum melodiam mensurat que intra principium finemque dyapason, hinc ascendente inde vero descendente voce, de secundo et sexto loco recidit in dulcissimam dyapason, cuius expectatio nedum dissonantie asperitatem emollit sed admirabile gignit melos. Et illa pentimemeris heroica, «arma virumque cano», si, ut versificatores accipiunt, pro quinque sillabis computetur, mensuram obtinet dyapentes; residuum vero versiculi si suis sillabis mensurare volueris, cum octo sint, totidem respondere videbis vocibus dyapason. Ut iam mirari non debeas tanta dulcedine carmen exametrum, quod et heroicum est, ceteris antecellere versibus, in quo tot et tantas musice rationes videas contineri quot quidem alii versus nec amplecti valeant nec habere. Sed pergamus ad reliqua. Assumpsit musica quaternarium, ut supra patuit, intra quem reperte sunt omnes proportiones ex quibus ille quinque prodeunt armonie. Quod quidem et poetica non ignorans exametri sui pedibus assignavit. Nam cum iuxta poetarum supputationem, ut dictum est, sillaba brevis unius temporis esse dicatur, longa vero duorum temporum spatio protensa sit, et principalis heroici pes dactilus esse noscatur, constans ex prima longa et duabus ultimis brevibus, manifestum est hunc pedem quatuor tempora continere. Et quia spondeus duabus ex longis constat et proceleumaticus quatuor breves habet, qui quidem dactilo sunt equales, ideo etiam in huius carminis contextu recepti sunt. Receptus est et anapestus, qui dactilo contrarius a duabus incipit brevibus et in longam sillabam terminatur, ob eandem sillabarum, imo temporum, paritatem. Nam trocheus, quia sextum ita locum obtinuit quod in alia sede nequeat collocari et terminans versum longam trahit post se quietem, loco perfecti spondei non incongrue fuit acceptus, quasi coniuncta mora que post ipsum sequitur et ipse dicatur spacium quatuor temporum adimplere. Hic ergo temporum quaternarius numerus nonne fontem proportionum continet ex quibus armonias musicas diximus derivare? Sed tonum et semitonium queris. Accipe faciliter et ipsorum claram et apertissimam rationem. Iste siquidem versus si naturaliter mensuretur, quinque dactilos continet et spondeum. Nam optime desinentie sive finis ratio passa non est duarum brevium accelerantiam sed quasi basem qua fundaretur accepit spondei stabilis tarditatem. Unde sonantissimus versus est ex quinque dactilis et spondeo: «Panditur interea domus omnipotentis Olympi». Et alter versificator: «Iusque datum sceleri canimus populumque potentem». Unde patet hunc versum decem et septem sillabarum numerum continere. Qui quidem apothomes et dyeseos differentiam continet prout scilicet ad decem et octo vel sedecim comparatur. Hic etiam numerus duas maximas partes sui habet, novem et octo, que sunt tonice proportionis initia. Quod si versus iste unico, sicut raro solet, proceleumatico varietur, proculdubio decem et octo sillabas continebit. Qui quidem numerus et tonum continet et intra se et sedecim semitoniorum differentiam derelinquit, quam completis unitatibus in vigesimo septimo constituit Phylolaus, prout superiore capitulo dictum fuit. Minimus autem versus tredecim contrahitur sillabis, cuius exemplum sit: «Muscosi fontes et somno mollior herba». Qui quidem numerus tredecim sillabarum non compositam sed prout divise sunt rationem continet dyapason et dyapentes. Si autem simul omnes sillabas numeres, cum tredecim sint, illam dissonarum vocum congruentiam demetitur, que de aspera suavis efficitur cum in ipsam recidat bisdyapason; cum inde in quintam decimam sit ascensus, hinc vero descensus in primam. Et si versus idem duos dactilos habeat, quatuordecim patet sillabis. Qui numerus bis continet dissonas vocum differentias, que septem sunt, ut est illud: «Coniugis indigno Nise deceptus amore». Sin autem dactilos habeat, ut est in hoc versu, ternos, videlicet: «Formose mirtus Veneri sua laurea Phebo», quia quindecim sunt, equantur vocibus bisdyapason. Quod si spondeis duobus et quatuor dactilis componatur, qui sedecim capiunt sillabas, inferiorem numerum semitonii coequabit. Nec dubitem quod qui voluerit cuncta discutere, quod quidem infinitum opus esset, nichil in heroico carmine poterit invenire quod ad hec vel alia musice principia non facile redigatur. Sed obiciet aliquis: «Nonne poterit et horum numerorum perfectio in totidem lapillis aut musculis reperiri?» Poterit, fateor. Sed versus enuntiabile quiddam est et ad mensuram pedum, sillabarum, et temporum observatissima ratione compositus ut nichil aliud quod proferri queat, de quibus nunc est sermo, tam rationabiliter ad musice principia reducatur.

<sal. lab. 1.7>	Qualiter armonia celestis possit in versibus reperiri, et mirandum aut reprehensibile non fore tot circa materiam carminis speculari. Restat autem ostendere, postquam mundane sive sensibilis musice principia demonstratum est intra versus heroici ambitum lata plenitudine contineri, aliquid de celestis armonie principiis et adequatione cum poetica sive instrumento poetico pertractare. Et quoniam, sicut circa finem alterius a precedenti capitulo dictum fuit, multiplicatio simphoniarum atque compositio de proportionibus nichil mutat, clarum est omnia que proximo capitulo dicta sunt etiam celestis armonie speculationibus convenire. Illa quidem, ut supra patuit, non est simplex sed taliter composita quod usque ad quater dyapason et dyapentem multiplicatis numeris et vocibus sit protensa. Et quoniam sumpta semel hec consonantia, sicut superius dictum est, in duodecim vocibus reperitur, quia ultra dyapason vocum computatio in nona non incipit sed ipsa octava pro prima repetitur, post primas octo voces oportet, sicut in ebdomadali supputatione dierum, pro qualibet dyapason post primam septem voces pro octo integris computare. Unde cum in prefata simphonia, que celestis meli quasi principium assignatur, duodecim computentur voces, si quater multiplicentur, complerent numerum quadraginta octo. Qui quidem numerus in duorum heroicorum versuum temporibus continetur. Verum quia ratio iubet post primum octonarium semper octavam sumendo pro duabus unam vocem excidere, de quolibet octonario ex dicta summa quinque detrahi sit necesse ut sic tota celestis armonia quadraginta tribus vocum differentiis atque notulis explicetur, differentiis inquam non secundum species, cum ultra septenarium non procedant, sed secundum numerum, gravitate scilicet et acumine suis gradibus hanc individualem differentiam faciente. Si igitur hunc numerum quadraginta trium in poetico instrumento poterimus assignare, iam videbimur, ni fallor, id quod promisimus implevisse. Assumamus igitur aliquam compositionem poeticam quam equare possimus huic celesti sicut dicitur armonie. Et quia nulla nobilior occurrit et sono et dignitate coniunctio quam aggregatio pentametri cum heroico, et quia illud quinque pedum equalium tempore et hoc sex mensuratur pedibus, ut simul compositi pedes undecim computentur, qui secundum rationem in precedentibus habitam quater undecies temporum summam conficiunt, et in exametro secundum veritatem quicquid largitas poetarum admiserit, si trocheo terminetur, uno minus quam viginti quatuor tempora numerentur, satis aperte constat hunc temporum numerum summam vocum quas hec exigit armonia sine defectu vel redundantia coequare. Etenim si diligenter adnumeres, utriusque carminis hec discreta quantitas, cum trocheo plus quam tria tempora non conveniant: quadraginta trium temporum summam efficiunt, non excedunt. Intra quem numerum latitudo simphonie celestis, ut premittitur, continetur. Adde quod huiuscemodi armonia treginta tonos continet et duodecim semitonia. Que quidem in totum iuxta faciliorem Phylolai divisionem treginta quinque tonos implet ac semitonium minus et octo comata, que trigesimum sextum numerum, licet non perficiant, tamen attingunt. Nonne et horum summam, quantum fieri potest, ipso sillabarum numero duo heroici versus adequant, si quemlibet pedem pro trisillabo sumas, cum unus alterum in temporibus non excedat? Sed iam video multos huic nostre speculationi non mediocriter insultaturos. Aliqui namque rerum obscuritate, quam insolentia doctrine magis quam difficultas efficit, commoti nos arguent ea tractavisse que vix possint intelligi, et que non est verosimile autores carminum cogitasse. Et de obscuritate quidem ipsi viderint. Hoc autem persuasum velim, me non potuisse cum claritate brevius aut cum brevitate clarius res adeo a communi doctrina remotas et quodam modo exoticas tractavisse. Quod autem inventores carminum hec respexerint, sicut non negaverim, ita non audeam affirmare. Nam tametsi potuerint consulto solum auditu fortuitas et occurrentes melodias atque consonantias sequi et que auribus probavissent recipere, nichilominus tamen mansurum aliquid exploratumque tradentes non est inconveniens extimare et que per me dicta sunt et longe plura sibi ante oculos, dum illa cuderent, proposuisse. Nescio quidem de reliquis, sed ipse mecum experior dum scribo tot michi simul occurrere, que tum relinquo, tum etiam unius vocabuli compositione propono legentibus speculanda, quod memet ipsum post aliquod temporis relegens admirer, et, nisi redeam in tunc conceptorum quasi reviviscentem memoriam, plene me nec intelligam nec recorder. Verum cum et carminum que recepta sunt et rerum poeticarum autores fuisse viros eruditissimos videamus, fateamur ingenue aures in inveniendis pedibus atque metris quasi iudices habuisse. Sed opinemur etiam ea potuisse que per artem circa res inventas deprehendi valent animadvertere et, gaudentes illa concurrere, mansura posteris confidentius ac libentiore animo tradidisse. Verumtamen si taliter obloquentes reminisci voluerint verissime sententie conceptumque communi locutione proverbium secum meditari, quod experientia fecit artem, non mordebunt illos qui circa repertos effectus latere plurimum artis aut dicendo deprehenderint aut deprehendendo sategerint edocere. Nam cum, ut inquit philosophorum maximus Aristotiles, propter admirari tam novi quam veteres ceperint philosophari, et videntes effectus rerum sciamus quia sic est, et speculari inquirereque conemur propter quid id sit, nemini debet inconveniens apparere si super his que tradita cernimus, quantum doctrina possit elicere, etiam si illa tradentes hec non senserint, conabimur demonstrare. Nimis etenim arida foret cuiuslibet artis speculatio si que ex arte dicta sunt adeo simpliciter posteritas recepisset quod nichil in eis duceret speculandum nisi quod inventores ipsi potuerint vel voluerint declarare. Adoleverunt equidem artes successivis et continuis incrementis, et novis in dies considerationibus multa sunt deprehensa que priscos illos nedum latere potuerunt sed sine dubio latuerunt. Ut iam mirari desinant si forsan aliquid inter hec nostra compererint que aut nova sint aut inaudita cum legerint videantur, cessetque omnis hac de novitate calumnia, sed potius que male posita sunt adhibitis rationibus reprehendant. Erroribus enim meis, si veritatem illi docuerint, nullatenus delectabor, minimeque errori, licet meo, si rationem contrariam viderim, inherebo, nec verebor male dicta corrigere, sed cuilibet tali qui me docuerit vel a quo didicerim gratias agam, ipsumque tam michi quam meis ut colantur ab aliis anteponam. Sed iam paulisper ad propositum redeamus.

<sal. lab. 1.8>	Que rationes musicales poeticis pedibus inserte sint. Habent etiam poetici pedes ex quibus carmina componuntur affinitatem maximam, si speculere, cum musica. Sunt enim bissillabi quatuor, octo trisillabi, sedecim vero quos tetrasillabos tradiderunt, ut minorum numerus dyatesseron, mediorum vero dyapason vocibus adequetur, ultimi autem inferiorem tonice proportionis numerum attingere suo sedecenario videantur. Et ut parumper in sillabarum numeris immoremur, bissillabi duplam, trisillabi sesquialteram atque triplam, quadrisillabi vero tum quadruplam, tum sesquitertiam proportiones redolent musicales. Binarius etenim ad unitatem est duplus, ad quam ternarius est triplaris, quaternarius autem quadruplus. Rursus ternarius ad binarium sesquialter, quaternarius autem ad ternarium sesquitertius est. Nam si comparetur ad binarium, proportionem duplam efficiet. Que quoniam prius in binario collato monadi reperitur, sibi non debet sed preoccupanti numero potius assignari. Et de sillabis equidem hactenus. Nunc aliqualiter tempora contemplemur. Et habent bissillabi pedes aut duo tempora, sicut pyrrhichius (quem, si fas est credere, in patris honorem Pyrrhus invenit, ex quo taliter appellari meruit, aut ab acumine pyrrhichius a "pyr", quod est "ignis", dictus est; continet enim duas sillabas breves, ut "deus"), aut tria continet, ut chorius (sive trocheus) et iambus, quorum ille subicit longe brevem, hic vero correptam longe per contrarium anteponit. Qui propter insitam velocitatem sua vocamina receperunt. Nam "trochos" Grece, Latine "volubile" sive "rota" dicitur. Ille quidem pes de acuta procedit in gravem, et rota similiter, cum posterior pars dum volvitur elevetur, altiori recedente in depressiorem vergit. E contra vero iambus dictus est, quia de brevi conscendat in longam. Quod quidem naturaliter cito fit, pronuntiatione correpte nos modicum detinente. Unde et "iambos" Grece, Latine "ascensus" dictus est. Vel ut potius reor utque plurium et meliorum habet autoritas, a "iambozim", quod est "detrahere", eo quod ab initio reprehensioni fuerit hic pes et carmen quod ex ipso conficitur deputatum, ut noster testatur Flaccus: «Archilocum proprio rabies armavit iambo», quanquam, ut subdit, tam tragici quam comici huius pedis aptitudinem usurparint. Hunc enim inquit «socci cepere pedem grandesque coturni, alternis aptum sermonibus et populares vincentem strepitus et natum rebus agendis». Spondeus autem, ut dictum est, cum duabus productis constet, quatuor temporum spaciis patet. Ut sive duo sive tria sive quatuor tempora hi pedes bissillabi complectantur, late possint hec ad principalium proportionum numeros adaptari. Tempora vero trisillaborum nec senarium transeunt nec infra ternarium deprimuntur. Nam sive tribracus sit, qui constat ex tribus brevibus, sive molossus, qui totidem productis conficitur, sive medii, nec ultra maiorem temporum numerum exundant nec infra minimum contrahuntur. Sunt itaque numeri temporum que huiusmodi pedibus comprehensa sunt quaterna, videlicet tria, quatuor, quinque, et sex. De quorum proprietatibus, quantum ad musicam attinet, sepius dictum est. Nam tribracus, qui a "tris" et "bracos", "breve", dictus est, sicut habet tres breves ita velocitate trium temporum pronuntiatur. Huic oppositus est molossus, sex tempora tresque complexus sillabas, dictus a tarda, fervida tamen, gentis Molosse saltatione, qua se, ut aiunt, exercebant armati, sive a Molosso, primo pedis huius modi repertore. Medii vero sunt sex, quorum primus est dactilus, que vox cum Graia sit, Latine "digitus" sonat. Nam sicut hic pes tres habet sillabas, sic digitus tres iuncturas, et sicut a mensali manus (sic enim connodationem digitorum ad manum sive lineam que ibidem in palma protenditur cyromantici vocant) quilibet digitus maius internodium obtinet et in breviora descendit, sic pes iste ab acuta incipiens desinit in duas graves. Huic vero contrarius est anapestus, qui a duabus incipiens brevibus terminatur in longam, sic dictus ab "ana", quod est "sursum", eo quod a gravibus in acutam ascendat, vel ab "anapestum", quod Argolica lingua, Latine dicitur "repercussio", eo quod quasi ex opposita regione repercutiatur a dactilo, vel, ut alii volunt, eo quod remissioribus ludis sit solitus adhiberi, quasi anapestos non solum repercussionem notet sed et remissionem signet. Amphybracus autem dictus ab "amphy", "circum", et "bracos", "breve", eo quod mediam longam habeat inter breves. Qui quidem, sicut et quilibet precedentium, tempora quatuor adimplevit. Restant autem ex trisillaborum ratione tres pedes, quorum quilibet duabus longis accumulat unam brevem. Et qui per gravem incipit desinens in acutas bachius dictus est a Libero patre, hoc est Bacho, quoniam poete pedem istum Bacho singulariter dicaverunt, ut eius sacra, que Bachanalia dicta sunt, celebritate musica non carerent. Nec id incongrue sed convenientissime factum est. Motus etenim ebrietatis sicut tepide incipiunt, ita inardescente furore rabida tumultuatione subcrescunt. Antibachius autem e contra duabus longis unicam brevem subdit. Unde et quasi "contra bachium" dictus est. Nam amphymacrus a "macros", "longum", nominatus est, et "amphy", quod est "circum", quoniam unam brevem, que in medio sistitur, duabus acutis circumsepiat. Et hi quidem omnes quinque temporum sunt correspondentes armonie que dicitur dyapente. Quid autem de quadrisillabis dicam, qui clarissima possunt ad bissillabos ratione reduci? Nam quid est proceleumaticus nisi pyrrhichius geminatus? Quid dispondeus nisi, sicut vocabulum sonat, duplicatio manifesta spondei, sicut et diiambus atque ditrocheus disillaborum illorum pedum combinatio est? Eodem enim modo dicendum de reliquis. Antipastus siquidem iambus est et trocheus, coriiambus e contra trochei coniunctio atque iambi. Nam ut dictum fuit, trocheus etiam chorius dictus est. Ionici vero ex pyrrhichio et spondeo compositi sunt. Habent enim duas breves et totidem longas, et qui premittit breves minor dicitur, qui vero longas maior. Nam et peones, qui quatuor sunt, tres breves continent unamque productam, a qua secundum situm specialem differentiam et appellationis vocabulum acceperunt. Ille quidem qui primam longam habet dicitur primus, qui vero secundam secundus, et ita per reliquos sillabarum acceptus. Ut e contra variare convenit epytritos, qui tres longas unius brevis consortio iunctas accipientes, quotum locum brevis sortita sit, totum numerum pro nominationis discrimine cum epytriti vocabulo susceperunt. In quibus omnibus singulari speculatione dignum est quod cum hi pedes a quatuor in octo tempora se protendant, qui quadrisillabi sunt in sillabarum numero proportionum que ad musicam armoniam spectant perfectionem habent, in temporibus autem consonantium nec non dissonarum continent armonias. Totalis enim numerus est octonus, qui summe et optime simphonie convenit que dicitur dyapason. Minor autem est quaternarius, quem dyatesseron videas, si tempus pro voce sumitur, adequari. Quinarius dyapentem habet, senarius autem dissonum illum concentum secunde vocis et septime, quarum secunda retrocedit in primam, septima vero progrediens desinit in octavam, qui sonus pertinet ad dyapason. Ad quam quidem utpote perfectiorem rediguntur composite, et intra quam cetere simplices continentur. Nam si septenarium respicias, qui numerus quatuor convenit epytritis, non melodiam, que in discordi voce reperiri non potest, sed ipsa potes musicarum vocum discrimina reminisci. Ut nullus sit in tot pedum sillabis aut temporibus numerus quo non valeas aliquid musicum admoneri.

<sal. lab. 1.9>	Conclusio principalis poeticam celum esse, et cur sibi cum Apolline fuerint Muse specialiter deputate. Quid autem de versibus dicam, quos sine quadam dulcedine non possis efferre? Nec mirum: nam qui fieri potest quod aliquid inter tales ligatum numeros in pronuntiationem erumpat sine singulari modulatione vocis et soni? Ut iam, sicut dudum exposui, fatendum sit artem poeticam inter sermocinales scientias sine dubitatione sublimem quasi celum quoddam cunctas musici concentus armonias, quas celo sive celi speris assignaverunt Platonici, comprehendisse, cuius instrumentum, quoquo verteris et in quascunque minutias dividatur, ratione musica carere non potest et omnes, ut probatum est, etiam quadriplicatas illas continet armonias. Nam putare quod tam ardentis ingenii tanteque divinitatis philosophi quantus Plato fuit quique se Platonicos excellentie et glorie studio nominabant realiter in celis esse, ubi nullus est aer et per consequens nullus effici sonus potest, putaverint simphonias, quis non videat esse ridiculum? Quin etiam cum omnes spere rotunde sint, si sonum efficiant, ut illi velle videntur, a totius mundi circumferentia excitabitur sonus et supra totam machinam universi per inane quoddam, ubi nichil prorsus esse creditur, expandetur; imo potius expandi non poterit, cum nichil sit ultra celum quod ad sonus impulsum moveri queat, et giros qui sonum deferunt explicare. Quod si sonum illum versus centrum fingamus descendere, cum ex omnium orbium concavitate ferri oporteat per circuitum et impulsus sonum efficiens quasi a centro quodam in circumferentiam extendatur, quis non videt sonum omnino per hunc motum fieri non posse qui directe contrarius est, et contra fluentibus circulationibus in semet ipsum frangeretur? Etenim de lato progrederetur in arctius, contrario prorsus impulsu sonori motus, qui de centro procedit ad circulum. Nam licet tonitrua percipiamus, oppositum non concluditur, cum illa non secundum omnem in ambitum circulationem fiant sed in aliqua regione, et de puncto quodam prodeuntia unde prima nubium fit scissura suis ampliatis orbium voluminibus pervenire valeant ad auditum. Non est igitur hec armonia, sicut diximus, in celo, sed perpenderunt isti perspicacis intellectus viri poeticam vocales super scientias eminentem quasi celum omnium scientiarum plenitudinem tum exigere, tum etiam continere. Nam cum eius sit rerum divinarum ac supernaturalium disputationibus adhiberi, hocque humanitati pateat solum ratiocinationis de divinitate commertium, quis non videt, nisi desipiat, sicut sibi proprium est ad supernaturalia sua dignitate conscendere, sic super humana longissimis spaciis evolare? Unde non immerito fuerunt ipsi poetice novem Muse cum Apolline consecrati. Nam ut licet ex Fulgentii et Alexandri libellis aspicere, Apollo vocis humane typum habet. Unde et lyra canere dictus est. Quam ob rem Martianus inquit: «Habes quid instet si potestas celitum faveantque Muse et chelis Latoia». Et cum, ut dictum est, pro voce humana sumatur Apollo, convenienter assertum est ipsum inter Musas canere. Nam et ipsas voluerunt Anaximander Lapsacenus et Zenophanes Eracleopolites et post ipsos Pysander novem esse numero, sicut et novem sunt illa inter que conficitur vox humana. Inquiunt etenim teste Fulgentio vocem fieri inter quatuor dentes anteriores oppositis se sitibus attingentes, quorum, si vel unum adimas, adeo vox nostra leditur quod iam non vox sed potius sibilus emittatur. Sunt etiam duo labia, quorum repercussio voces nostras mirabili discriminatione distinguit. Plectrum autem lingue septimum est, octavum palati concavitas, quod etiam Greci uranon, quo nomine celum apud ipsos dicitur, vocaverunt. Unde et unam ex Musis Uraniam dictam esse crediderunt. Nonum vero gutturis profunditatem, per quam spiritus vocis emittitur, tradiderunt. Inter que Apollo, hoc est humana vox, mira nature operatione perficitur atque sonat. Possumus et ista novem, si placuerit, aliter assignare. Requiritur enim ad vocem pulmo, deinde spiritus, qui pulmonis relaxatione dimittitur, post hec cannula gutturis que spiritum spargi non sinat sed colligat ut fortius aerem trudat et in articulate vocis sonoritatem effundatur. Necessarius est et quarto palatus, in cuius concavitate spiritus revolutus lingue, que quinta est, sepis dentium, que sexta, ac labiorum, que septima, repercussionibus regulatus aerem, qui octavo requiritur, demum percutiat, quod est nonum. Ex quibus omnibus resultat Apollo, hoc est humane vocis completa perfectio, et articulate locutionis intelligibilis armonia. Que cum ita tradita sint a maioribus, vel non incongrue possint, ut proxime disserui, adaptari, et tam Apollo quam Muse sint omnium consensu non ipsi solum musice sed poetice, sicut cernitur, attribute, nonne clarum est ipsos totum id quod armonici cantus cogitari queat, sive mundanum sive celeste sit, iuxta traditiones ipsorum excellentie perfectionique poetice deputatum? Quid plura? Nonne novem Muse sperarum omnium et qualitatem et numerum representant? Legite Martianum. Nonne cum Musas esse velit Apollinis famulatum, ipsas per celestes speras sua quidem et non incongrua designatione distribuit? Ut ex hoc etiam esse debeat omnibus, licet id inviti recipiant, manifestum celum distributum Musis non nisi pro poetica, cuius Muse sunt, viros illos doctissimos accepisse. Nam et ad ipsas et per consequens ad poeticam celestis armonie spectare concentum idem poeta Martianus expresse, non dissimulanter, ostendit, quod quidem iam tam longa disputatione sum conatus asserere. Inquit etenim: «Superi autem globi orbesque septemplices suavis cuiusdam melodie armonicis tinnitibus concinebant ac sono ultra solitum dulciore, quippe Musas adventare presenserant. Que quidem singulatim circulis quibusque metatis ubi sue pulsum modulationis cognoverant constiterunt». Unde non inconvenienter dixit Ovidius de poetis loquens: «Est deus in nobis, sunt et commertia celi: sedibus ethereis spiritus ille venit». Deinde, sicut dixi, singulas Camenas singulis orbibus assignavit. Fulgentius autem aptissima meo iudicio ratione Musas ad doctrine perfectionem adhibitis etiam ipsarum Musarum nominibus et eorum interpretatione reduxit. Inquit enim: «Nos vero novem Musas totidem doctrine atque scientie modos dicimus ». Prima quidem Musarum est Clyo. Prima namque cogitationi discere cupientium primum occurrit fame celebritas que gloria est. Unde Clyo a "cleos", quod est "gloria", dicta est. Sicut enim gloria finis est quem studiosi assequuntur in ultimis post laborem, ita primum est in intentione studentis propter quam subicit se labori. Nam ut dixit Cicero, «Honos alit artes, et incenduntur omnes ad studia gloria». Alteram vero ponit Euterpen, quod Latine dicit nichil aliud esse quam "bene delectans". Ut primum sit scientiam querere, secundum in illo delectari quod queras. Quis enim non novit quam difficile sit addiscere, nisi in eo quod expetis delecteris? Non sufficit quod legas ut discas nisi et delectabiliter legas ut proficias. Ille demum labor studii fructum parit qui non urget, non onerat, non affligit sed relaxat, blanditur, iuvat. Tertiam autem Melpomenem statuit, hoc est, inquit, «Meditationem faciens permanere». Non enim velle atque delectari sufficit nisi cum instantia perseveres. Sequentem autem Taliam locavit in ordine, quam "capacitatem" vult sive "germina ponentem". Tria quidem illa que dicta sunt non sufficiunt nisi tradita vel lecta capias et quasi plantes ut germinent. Et quia parum est didicisse nisi commemores iam percepta, quintam Polimiam enumerat quasi "multa memorantem". "Polis" enim "pluralitas", "meomen" "memoria" est. Verum adhuc doctus non est qui ex his que perceperit nescit in similium inventionem erumpere. Quid enim esset solum incumbere partis et nichil dignum tanto studio vel saltem perceptorum imitatione componere et de similibus in similia se transferre? Sextam igitur sedem apud ipsum Erato possidet, quod ex Greco confirmat Latine dici quasi "similia inveniens". Sed quia super omnia discretionis oportet habere iudicium, septimam Tersicorem, que quidem ex nomine suo, sicut dicit, "discernens" seu "iudicans" significat, collocavit. Et octavam appellavit Uraniam, id est "celestem". Nam ut dictum est, Greci celum "uranon" vocant. Ipsum siquidem iudicium, quod Tersicore notat, sequitur electio bonorum et aliorum recusatio, quod quidem et celeste et divinum est. Ultimam vero voluit esse Caliopen, hoc est "optime vocis melos". Oportet enim, ut doctrina perfecta sit, primum velle, secundum delectabiliter velle quod discas, tertio perseverare, quartum percipere, quintum percepta tenere, sextum ex his omnibus aliquid invenire, septimum iudicare super inventis, octavum eligere, nonum et ultimum optime pronuntiare. Et hec quidam de traditione Fulgentii de Musis dicta sint. Ego vero cum alias ex occasione que tunc aderat in huius rei considerationem, cum epythaphyum gloriosissimi viri Francisci Petrarce componerem, devenissem, pro captu parvitatis ingenii mei Musas alio tamen quam Martialis ordine locans in celo, nec omnia vetera secutus nec in novitatem per omnia declinans, sed inter utrunque vadens Camenas inter scientias liberales et celi speras non incongrua, sicut arbitror, dispensatione distribui et quamlibet ipsarum cum artium una distinctis celi voluminibus assignavi. Quam cogitationem meam duxi presentibus inserendam, quod quidem sequentis capituli series explicabit.

<sal. lab. 1.10>	Excusatio diversitatis allegoriarum, et quod intelligi possit per Apollinem et Camenas. Nonnullos futuros arbitror qui me per novarum allegoriarum copiam gradientem et que iam posui queque posthac traditurus sum non mediocriter mirabuntur, quosdamque mordaciter reprehensuros. Quibus ante omnia simul respondendum iudico. Nam cum omnino tales cogitationes indigne non sint, eo quod non videantur debere minores sine manifestissima causa a vestigiis recedere maiorum, qui tot et tanta nobis laudabiliter tradiderunt, evacuanda prius est ista calumnia, et demum ad id quod precedenti promisi capitulo veniendum. Dicent igitur maiorum non esse relinquenda vestigia nisi forsitan evidens persuaserit causa, que cur id facias probabiliter tueatur. Male igitur fecit Fulgentius qui, ut cetera dimittam, sicut supra retuli, post tot et tantos autores, Anaximandrum videlicet, Zenophanem, et Pysandrum, de Musis novum aliquid cogitavit et edidit. Male et plurimi sacrarum litterarum doctores qui alia post alios in allegorico sensu de divinis illis oraculis tradiderunt. Sed per immortalis numinis maiestatem respondeant, obsecro, cum poetarum figmenta posita sint in medio, nec uni homini, licet doctissimo, sed toti posteritati relicta sint: quis audeat affirmare quod, quisquis ille fuerit qui semel aliquid ipsorum exponens attigerit, reliquos quibus illud idem relictum sit a iure atque facultate expositionis excludat? An ea, quia, sicut principum decreta sanxerunt, et Quiritum legibus insertum est, in bonis nullius sunt, occupantium fiunt? In bonis nullius sunt, fateor, sed ita quod in privatum ius cuiuspiam transferri non possint. Non igitur moleste ferant si publico iure cunctorum utimur, si nemini facimus traditione nostre expositionis iniuriam, si conamur et nos prodesse posteris et que sub fictionum integumentis abdita sunt in splendorem alicuius veritatis studemus eruere. Nec michi maiorum expositiones obiciant, quos quidem veneror atque colo, quod nobis penetrandi in illa secreta viam et aditum prebuerunt. Sed fas est, ut autoritate Fulgentii patet, cum Erato, hoc est "similia inveniens", una Musarum sit, fas est, inquam, et licitum nobis, qui iam diu studiis huiuscemodi delectati non nichil et percepimus et tenemus, imitatione maiorum aut omnino novum aut aliter ab eis aliquid invenire, in hoc, ni fallor, omnibus profuturi, quod, si aliquid intactum ab aliis exponemus, facilius poterunt studiosi in melioris explanationis claritudinem pertransire; sin autem tractata per alios aliter forsan exposuero, iudicent inter nos et illos priores atque meliores liberrime, sicut volunt. Nam tametsi pudor sit declarata per alios imperfectius quam illi fecerint explanare, michi tamen forte gratias agent quos ita nostra legere continget quod illa non videant. Erunt et fortasse nonnulli qui ad aliorum altitudinem ascendere non valentes humilitate mei ingenii delectentur et horum fient dociles qui illius non poterunt esse capaces. Et illi ipsi quorum ingenium cum aliena tum nostra supervolitare continget, si nos omnino nichili facient, nobis totaliter non irascentur. Habebunt nostra cum melioribus comparantes materiam altioris indaginis et doctrine; et licet illa potius eligant, nostra tamen penitus non contemnent. Hec hactenus. Nunc autem ad illam quam premisi sententiam accedamus. Et quod Muse novem sint et quibus nominibus appellentur ex autoritate Fulgentii precedenti fuit capitulo declaratum. Verum quia, sicut ex Platonis et Platonicorum traditionibus patet, quos maxime poete secuti sunt, ultra speram octavam, quam aplanem vocaverunt, nichil aliud posuerunt antiqui, nisi forsan Aristotiles hoc cogitavit, inquiens ultra celum sidereum locum esse spirituum atque dei (si tamen fas est credere philosophum illum rebus incorporeis celum aliquod corporeum assignasse pro loco), si none, quam moderni conantur asserere, peryferie nullam ascribamus omnino Musarum, neminem volumus admirari. Nam licet mathematici nonam speram astruant propter motus contrarios quos in astrifero celo sibi deprehendere visi sunt, cum contrarii motus in eodem naturaliter et de per se reperiri non possint, et ideo nonum certissima ratione teneant celum esse quod secum de oriente in occidentem octavum et alios inferiores rapiat, cum ille proprio motu uno gradu singulis versus orientem seculis moveatur, tamen aliquid supra stelligeram speram esse nec visu percipitur nec alicuius sensus ministerio declaratur. Sit igitur, ut a sublimioribus inchoemus, primum celum, quod stelliferum diximus, in quo cum omnium motuum multiplicatio terminetur et per consequens armonia illa celestis quam Pythagorei atque Platonici posuerunt, assignemus eidem, si placet, Musarum maximam quam Caliopen vocaverunt. Dicitur enim Caliope a "calos", "bonum" vel "pulcrum", et "phonos", "sonus", quasi "bona" vel "pulcra sonoritas". Que quidem effectus est musici concentus et omnium regularum quas regendis modulationibus utiles aut necessarias invenerunt. Unde et istam Camenam videmus ipsi musice proculdubio convenire. Secunda vero spera traditur esse Saturni, cui Polimiam et ipsam arithmeticam deputamus. Nam cum Saturnus in figura temporis capiatur, unde Grece Cronon, hoc est tempus, vocetur, bene sibi convenit numerus, quoniam tempus suarum numeratione partium mensuratur motumque illum indeficientem primi mobilis indeficienti successione metitur distributis ad hec partibus quas signamus, horis scilicet, diebus, ebdomadibus, mensibus, annis, Olympiadibus, lustris, seculis, et aliis quibuscunque particulis que vel recepte sunt vel possunt humanis mentibus cogitari. Nam licet tempus continuum sit, taliter tamen quod nullas actu dare partes eius sit possibile, intelligimus autem preteritum et futurum, spacium quidem durationis et motus, quod alicui rei fluxerit aut fluxurum sit quantumcunque ponamus. Presens vero sic tenemus ut omnino fateri nos oporteat vel illud presens nichil esse temporis vel, si forsitan aliquid sit, infinita possit sectione comminui, quatenus autem in intellectum cadit humanum definitis particulis in infinitum multiplicabilibus, sicut et quecunque continua alicuius quietis aut motus respectibus mensurantur. Unde et huic spere quantitatis discrete speculationem, que quidem est arithmetices, et Musam Polimiam a "polis", quod est "multitudo", dictam recte possumus deputare. Iovialis autem circulus, qui tertius est, Euterpen et ipsam astrologiam possidet. Dicta quidem est Euterpe a "tropos", "conversio", et "eus", "bonum", quasi Eutrope, hoc est "bona" vel "ad bonum conversio". Et quia inter liberales artes astrologia de corruptibilibus ad incorruptibilia speculanda nos convertit, merito sibi prefate Muse nomen adaptatur. Et quoniam maximus atque primus planetarum qui benigni sunt Iupiter est, salutaris atque propitius humano generi, reliquis etiam potentia ac dignitate precellens, unde cum sceptro atque corona figurari solet et a poetis non immerito traditur ceteris dominari, sicut Mantuanus noster inquit: «O qui res hominumque deumque eternis regis imperiis et fulmine terres », non incongrue astrologiam in huius planete circulo collocamus. Erato vero ordinatione nostra Martis orbem obtinuit, et pro ipsa sumitur geometria. Erato quidem ab "eris", quod est "lis"; "cton" vero "terra" est. Pro dirimendis enim litibus que ex agrorum divisione consurgunt apud Egiptios, ubi quotannis Nilus inundans agrorum discrimina vel limo tegit vel impetu sui cursus evellit et rapit, ars geometrie traditur incepisse, ut cuilibet suis lineis et mensuris ager finibus etiam omnino deletis quodam modo perditus extincta controversia redderetur, licet quandoque situ diversus, mensure tamen ratione prorsus equalis. Et quia etiam propter terre fines tuendos aut ampliandos bella moventur et tam castra militaria quam acies pugnature et omnia instrumenta bellica ratione geometrica construuntur, ordinantur, et fiunt, non immerito geometriam in hac peryferia collocavi. Et summus vates Maro noster tractatum bellicum exorsurus hanc Martiam Musam poetice invocavit: «Nunc age qui reges, Erato, que tempora rerum», et cetera, et subdit: «Tu vatem, tu, diva, mone. Dicam horrida bella, dicam acies actosque animis in funera reges», notanter prelia dicturus hanc Musam, quam ad Martem pertinere diximus, accersendo, quamvis, quod michi prorsus videtur indignum, aliqui velint eum hanc Musam pro Caliope nominasse. Sed divinus iste poeta Camenam ad materiam pertinentem aptissime veritatis et huius secreti conscius introduxit. Quin et vocabulorum expositores hanc Musam inquiunt esse Martem. Etenim invenire simile Martis est, quia inter similes, non inter dispares prelia committi solent. Unde et preliantes hostes ab "hostio", hoc est "adequo", dicti. "Hostire" enim "equare" est. Et sicut a Fulgentio dictum est, Erato "simile inveniens" dicitur. Nunc sequitur solis spera, quem illi tum Phebum, tum Apollinem vocant. Hunc et sapientie deum esse voluerunt. Cui quidem Musam Tersicorem sociavi. Et aptissime, ni fallor, in hac spera non aliquam septem liberalium artium sed ipsam artium artem philosophiam, hoc est sapientiam, collocamus. Nam sicut sol, ut inquit Cicero, inter planetas in celo «dux est et princeps et moderator luminum reliquorum, mens mundi et temperatio, tanta magnitudine ut cuncta sua luce lustret et compleat», sic est inter omnes artes et scientias philosophia. Hec enim divina, naturalia, et humana rimatur. Hec est fons sive principium, methodus, id est via limitatrix atque distinctrix, intentio, et quasi conspersio quedam omnium scientiarum et artium. Ad hanc quidem velut ad initium atque caput omnes reducuntur, hinc derivant, in hac distinguuntur, hinc capiunt quid intendant; in hac singule cunctis et cuncte singulis commiscentur; ab hac lumen veritatis et perfectionis suscipiunt complementum. Unde non immerito sibi Tersicorem tradimus. Ad quam vult Fulgentius discretionem et iudicium pertinere, quod quidem esse solius sapientie nemo negaverit. Uraniam autem cum Venere collocamus. Nam Grece "uros", Latine "ignis" est; "neos", "novum", et ipsa Venus, amorum, ut inquiunt, dea, novos ignes admovet. Ex quo fingitur armigerum, armatum facibus, habere. Huic non incongruenter rhetoricam deputamus, cuius est proprium animos accendere et novos estus in auditorum mentibus generare. Nec inepte rhetorica Veneri data est. Nam, ut inquit Naso: «Primus amans carmen vigilatum nocte negata dicitur ad clausas concinuisse fores. Eloquiumque fuit duram exorare puellam, proque sua causa quisque disertus erat». Melpomenem vero (quasi "melos phonos mene", id est "defectum sonori melos") una cum Cyllenio septimo descendentes situamus in cyclo. Scimus Mercurium eloquentie deum credi, sed et deum furum atque mercatorum et fallaciis deceptionibusque gaudere. Coniungamus ista si placet. Nonne decipiens ac fallens eloquentia logica dici potest propter apparentiam maxime paralogisticam, quam nemo negat ad dialeticam pertinere? Capiunt mercatores in circuitu verborum emptorem. Capiunt et logici disputantes involucro rationum. Compilant fures latebrosi viros simplices et incautos et quasi ex ipsorum oculis abigunt quod furantur. Pari vero sub obscuritate dialeticus ex adversarii manibus latenter eripit rationem. Quid plura? Mercurius interpres est tam hominum quam deorum, et ipsa logica omnium scientiarum tam divinarum quam humanarum interpres est. Et quia logicus sermonis dulcedinem et ornatum non curat, elegantisissime sibi Melpomene, defectus scilicet melici soni, sicut premisimus, deputatur. Penultima vero Musarum, que dicitur Clyo, a "cleos", videlicet Grece, Latine "gloria", non inapposite cum lunari circulo, qui quidem infimus est, ipsi lune huius dispensationis ordine sociatur. Fama namque non famosi sed famam exhibentium attestatione relucet; et ipsa luna non suo sed alieno splendet a lumine. Nullus enim, quantacunque scientia eluceat, famosus est nisi quatenus celebratur. Crescit etiam et decrescit lunare iubar, et ipsius fame fulgor tractu temporis, ut in pluribus, sepelitur et pro celebrantium voluntate nunc diminutionem patitur, nunc recipit augmentum. Transfert nos luna in celestium considerationem, et ipsa grammatica, quam possumus tam lune quam glorie comparare, quantum in se est, nichil habet luminis vel ornatus nisi quatenus id de rerum quas narrat splendore mutuatur, nos in aliarum scientiarum noticiam ducit et mittit, et de vulgaris ignorantie tenebris quasi de infimis elementis in sublime nos elevans altiora nos admonet intueri. Restat autem de choro Pyeridum extrema Thalia, que quidem interpretatur "capacitas", id est terra, et "ponens germina". Hanc siquidem Martianus, cum reliquas in celi speris ut legitur collocasset, solam dicit, eo «quod vector eius cignus impatiens oneris ac etiam subvolandi alumna stagna petierat, derelictam in ipso florentis campi ubere residere». Est igitur, sicut dixi, Thalia "capacitas" et "germina ponens", que ideo pro terra ponitur quia cuncta corporalia que nascuntur terra recipit, et in ipsa quicquid germinat radices agit. Nam tametsi multa videantur in aere vel in aqua produci, cuncta tamen in terra, sicut cernimus, requiescunt, et non solum que quotidie gignuntur capiuntur a terra sed etiam duo elementorum, aqua scilicet et aer, terrestrem sedem veluti propriam tenuerunt. Denique terre superficies et ultima spera quicquid est medium terminant sicuti locus, ut nec ultra celi pandam circumductionem quicquam prorsus emineat nec intra vere simplicisque telluris ambitum aliquid possit aliud a terra nisi forte pro complemento vacui reperiri. Hanc ego pro ingenio et anima nostra sumo. In anima quidem nostra quicquid addiscimus quasi germinatura semina recipiuntur et fixis in ipsa radicibus in optime frugis segetem coalescunt, que tamen in tanto velociorem et maiorem fructum suscipi contingit quanto vegetius ingenium atque vivacius anima sortita fuerit. Quod quidem quia ex qualitate complexionis corporis nostri contingit, et instrumentorum congruentia non immerito dicitur in ipso florentis campi ubere residere. Hec de Musis a nobis reperta sunt. Que siquidem cogitatio nostra et reliqua que iam a quinto capitulo hucusque dicta sunt, quod ipsa poesis ex omnibus composita sit scientiis et etiam ipsa scientiarum scientia philosophia, et quod in eadem et celestis et mundane armonie ratio contineatur, intelligentibus, ut reor, demonstrat, persuadet incredulis, et protervis atque renitentibus probatinconvincibili congruentie ratione.

<sal. lab. 1.11>	Quare metrici sermonis oratio maiorem dulcedinem habeat quam soluta et composita et super omnes versus heroicus plus habeat melodie. Postquam omnem musicam armoniam, celestem atque mundanam, non inepta, sicut arbitror, disputatione ad poeticam, de qua nobis speculatio nunc est, docui pertinere, forte non inutile fuerit nec displicibile studiosis ostendere unde proveniat tam soluti sermonis quam metrici cantus melos. Ignavum quidem est et segnis prorsus ingenii, cum quotidie versemur inter versus atque soluta, imo, ut rectius loquar, composita dictamina, et sentiamus tum maiorem, tum minorem ex hoc vel illo distillare dulcedinem ex his que, sicut convenit, componuntur, hoc quod auditu percipimus et non possumus non intelligere, cur et unde sit penitus ignorare. In quo si minus satisfecero legentibus, veniam postulo. Nusquam enim commemini me legisse quenquam attulisse ad hoc quod querimus aliquam rationem. Unde satis pene fuerit, cum dubitationem excitaverim, hoc perspicacioribus relinquere speculandum. Quibus ut ad hoc materiam prebeam, proferam in medium quid nobis in hanc meditationem suspensis occurrit, ut vel ista probent atque recipiant vel meliora conentur altioris intellectus acumine reperire. Et primo quidem habemus in rhetorum preceptis compositam et perpolitam orationem effici si creber vocalium fugiatur hyatus, si eiusdem littere, dictionis, aut terminationis frequens repetitio devitetur, sique transiectionibus ineptis, quas themeses dicimus, et nimis longis continuationibus, hoc est clausulis, uno proferendis spiritu non utamur. Et optima sunt hec, fateor, et ad orationis concinnitatem accommodatissima. Bona est et elegantia que verbis usitatis et propriis et orationis congruitate et vitatione barbarismorum comparatur. Pulcerrima est et dignitas que diversorum colorum perficitur varietate. Nec negare velim hec ad hanc quam querimus dulcedinem pertinere. Vitare siquidem que offendant et coloribus orationem depingere sine dubitatione venustant et sonoram reddunt ac plenam dulcedinis dictionem. Prodest et clausulas tum diversis distinguere numeris, tum equare, sed super omnia sonum mulcebrem reddit orationis contextum acutis et gravibus accentuum modulis variare. Ex quibus quidem colligitur penes duo rationem huius dulcedinis reperiri, imo potius penes unum compositum ex duobus, uniformitatem scilicet et varietatem. Oportet enim esse orationem et unum quodque dictamen, ut resultet dulcis et delectabilis melodia, simul et uniformiter varium et variabiliter uniforme. Uniformitatem intelligo que non solum in transcendentibus et generalissimis universalibusque concurrat sed in aliqua specie colligatur, et similiter varietatem que tum formalibus differentiis, tum diversitate numeri facile valeat comprehendi. Est enim finitarum rerum identitas fastidii mater, variatio vero tedii sublevatrix. Ex quo quidem contingit tam in metrica quam in prosaica dictione quod, si continenter multe voces solum gravibus vel tantum acutis accentibus efferantur, percipientium offendatur auditus. Quas si debitis proportionibus et quasi numeris misceas, mira suavitate permulcent et dulcissimam efficiunt armoniam. Unde sermo simpliciter elegans, compositione nudus et dignitate, quales videmus plurimos modernorum, licet magnarum et pulcerrimarum rerum tractatibus adhibitus sit, licet exoticis non obscuretur vocabulis, licet artis grammatice preceptis regulatus incongruitatem aliquam constructionis aut vocis non contraxerit, non potest, si solum aures consulas, diutius placuisse vel citra beneplacitum materie delectare. Nam si solis acutis accentibus plures dictiones insimul proferantur, tarditas, si vero gravibus, velocitas offendit auditum. Cuius rei exemplum sit quantum attinet ad productas: «Virtutes exornant suos possessores quos dignum est super omnes esse». Videsne quam inepte quamque incomposite atque lente sonent tot longorum accentuum dictiones? Parumque minus versa vice continget si omnes mutaveris in correptas. Stante quidem eadem sententia si dicamus, «Celebrant homines merita propria quos decet omnibus imperio prefici », non aliter quam aspere satis iocunda sententia proferetur. Quod si permixtis accentibus ordinentur, et elegantissimum sensum et dulcissimum reddent sonum, ut in eodem videre licet exemplo: «Exornantur meritis propriis virtutum celebres possessores, quos quidem dignissimum est cunctis imperio presidere». Aspice quam grate resonet eadem prorsus replicata sententia variatis accentibus que simplicibus sordescebat. Ergo contextus verborum commodissime variatus sonoram et dulcem efficit dictionem. Sed oportet etiam cum hac alternatione vocum que diversos accentus habent quod quedam equalitas adiungatur, ut videlicet quod clausula clausulam nimia longitudine non excedat, sed ad parilitatem quodam modo redacte sint, non sillabarum dinumeratione (esset id quidem penitus puerile), sed aurium iudicio temporibus potius diversas clausulas quam sillabis metiente. Nec omnes tamen debemus distinctiones equare sed solum adinvicem comparatas, moxque orationis tenorem in aliam commutare mensuram. Sed maxime fines ipsarum concinnum est contrariis enuntiationum qualitatibus variare. Que cuncta facile poterit studiosus in defecatis et nitidis dictaminibus reperire. Uniformis ergo diversitas talis ornatus est quod, si ex oratione continua subtrahatur, placere non possit, sed omni ferme sit dulcedine caritura. Hec autem eadem ratio sonoros et dulces efficit versus, qui, cum constricti regulis et inter musicales numeros concepti non sine cantus meditatione quadam proferantur, componantur, et fiant, sonoritate prosas vincunt. Et carmina: carmen quanto magis varium est, tanto maiore superat melodia. In quo quidem exameter versus, qui et heroicus dictus est, varietatum copia et perfectione numerali, cesurarum elegantia, et sillabarum brevium productarumque vicissitudine ceteris carminibus antecellit. Mediocres siquidem pedes habet, hoc est trisillabos, non solum suis temporibus pluriformes et sillabarum diversitate placidos, sed inter concinnos dictionum accentus super alios resonantes. Mediocres enim sunt pedes eius utpote minores quadrisillabis, disillabis autem equali distantia parique ratione maiores; et si quos longiores brevioresve consuetudo recepit, hoc equalitas temporum persuasit. Omnes etenim quadritempores amplexus est pedes, solo trocheum fine recipiens, extrema versiculi morula tempus quod in fine deficit restaurante. Nam cum hic versus quinque dactilis currere possit, et intercisa longis brevitate proferri, in spondeo sistitur vel trocheo, finis stabilitate velocitatem tum preteritam, tum proximam terminante. Cum enim dactilus currentem, imo precipitem, exitum habeat, in aliquid manens ipsum oportuit detineri. Ascivit ergo spondeum ut stabilitate sua extremum carminis terminaret, loco cuius trocheus etiam aspernatus non est. Qui longitudine prime sillabe dactilum excipiens properantibus brevibus fecit obicem et morule subsequentis tractu supplevit postreme sillabe brevitatem ut non videretur in ulteriora progressus, sed sciretur discursus carminis terminatus. Iambum autem huius metri ratio non admisit, ne breves dactilum terminantes exciperentur a brevi, qua pes iambicus inchoatur. Nam licet sequatur illa finalis dilatio, que videatur addere posse tempus illud quod deficit, quia tamen finalis iambi sillaba longa est, longe non brevi fieret additio, quod quidem non congruit quoniam plene nulla ratio superaddit. Quin etiam ordinatio huiusce carminis in cesura pedum et situatione temporum turbaretur. Exigit enim ratio quod quilibet pes heroici carminis equa sectione scindatur, ut quantum habet arsis, tantum thesis habeat et e contra. Sed si iambus poneretur in fine, pes ultimus ab unius temporis una sillaba incipiens terminaretur in longam, et minus haberet prima pars quam secunda, vel contrario potius motu incipiens a thesi terminaretur in arsim; et sic principalis huius versus uniformitas atque tenor in exitu, ubi magis exigitur, lederetur. Est et alia ratio cur hoc metrum ultra reliqua sit sonorum. Raro quidem trisillabe dictionis turbat accentum et, sicubi forsitan id efficiat, recepte consuetudinis ostendit errorem, que sillabam naturaliter brevem acuto, non gravi pronuntiavit accentu. Et ut hoc pianius faciam, aliqua de accentibus brevissime disseramus. Tradunt maiores quod omnis dictio monosillaba, si brevis sit, accentu pronuntiatur acuto; sin autem longa, debet exprimi circumflexo. Modernitas vero hanc diversitatem accentuum iam confudit quoniam, si metri ratio non occurrat, omnes acutam et circumflexam indifferenter accipiunt tanquam longam et in ipsa, licet brevis sit naturaliter, dyastolem sive extasim faciunt etiam in media dictione, longantes illam que deberet rationabiliter breviari. Sed bissillaba dictio accentum, hoc est elevationem quam arsim diximus, semper habet in prima; polisillaba vero super penultima, si longa est; sin autem brevis, in antepenultima. Verumtamen hic accentus maxime percipitur in trisillabis vel plurium sillabarum. Vix enim hec differentia in unisillabis vel disillabis intelligi potest. In aliis autem plenius colligitur et apparet. Ex quo certum est quod, si dictiones in metro posite longas habeant sillabas super quas accentus cadit, eis hoc metri genere non occurri; sin autem breves fuerint, per ipsum aliquando accentui cedi, quandoque vero non inconcinne defectum consuetudinis declarari. Non enim sicut in iambicis potest pes a prima et brevi dictionis sillaba in hoc genere carminis inchoari. Nam sive sit una brevis sive due correpte que dictioni principium faciant, compleant oportet dactilum iam inceptum. Quod quidem licet accentus obviet, non sine quadam dulcedine potest fieri: tanta est expectatio complementi. Unde cum dicitur, «Anna soror que me suspensam insomnia terrent», licet super prima sillaba "soror" cadat accentus acutus, longe gratius sonat complendo dactilum quam si pro iambi capite poneretur, ut in illo versu, «soror tonantis (hoc enim solum michi)», in quo et versum inchoat atque pedem. Quia ergo dictiones in heroico posite raro contra naturalis modulationis, hoc est accentuum, regulas efferuntur, presertim in media dictione, nec possunt quotisillabe sint pedem dactilicum incipere, licet valeant aliquando finire contra suorum accentuum rationem, et equa pedum sectione ceduntur, et mixta longarum atque brevium sillabarum compositione iunguntur, non est mirum si super omnia metrorum genera resonant et permulcent. Habet etiam pro mensura pedum perfectissimum numerum suis constantem partibus, non ipsarum aggregatione superfluum seu concurrentia diminutum, senarium videlicet, de cuius perfectionibus ac laudibus in arithmetica poteris edoceri. Quantum autem ad modulationem attinet, carmen hoc mira fuit sex pedum numeratione conceptum. Et cum septima vox in musica non dissona sed discordis et prorsus absona reputetur, inconcinnitatem septenarii recusavit, carmen perfectum a perfectissimo numero nominatum. Nam licet plurima versuum genera sive species sint sex pedum mensura constantes, omnes alii sexpedes versus trimetri vocati sunt, exametri vocabulo solum huic per excellentiam attributo. De cuius quidem sonoritate satis sit hec paucula proposuisse studiosis, si tamen aliquid addiderimus de cesuris, quibus divisi versus maxima cum sonoritate ceduntur. Et est cesura quando ultima sillaba dictionis pedem inchoat. In cuius quidem initio pronuntiando pes scinditur, dictio terminatur, et aliquando prolatio versus alicuius morule recipit sectionem; que, sicut superius dictum est, ornatissimum carmen reddunt. Et cum sit elegans in secundi pedis auspicio, elegantior est in quarto, sed elegantissima reperitur in tertii pedis sillaba principali. Et quamvis perfectior sit que simul et pedem dividit et carmen secat, nichilominus tamen sonoritate non caret que solummodo pedem scindit. Adeo nescio quid dulcedinis habet sic enuntiare dictionis finem quod inchoati pedis desideretur et pendeat complementum. Nam licet oratio perfecta sit in hac pentimemeri, «Ardet amans Dido », nichilominus tamen in arsi tertii pedis non requiescit auditus, sed expectatione suspensus thesim et residuum carminis operitur. In quo quidem licet advertere quod, quanto plures cesuras versus habent, tanto sonoriores evadunt, ut «iusque datum sceleri canimus populumque potentem». Sunt enim in isto carmine tres cesure. Nam in principio quinti pedis cesura non est, cum sit ibi coniunctio encletica "-que", cuius est cum precedenti dictione proferri et eius accentum ab antecedente sillaba super finalem, id est ultimam, inclinare. Preterea quamvis reperiri queant in quinto sextoque pedibus he cesure, turpissime tamen sonant et a poetis ut absone devitantur. Reperiuntur aliquando tamen apud Oratium in principio sexti pedis, ut «cantat et apponit: "meus est amor huic similis; nam"». Inveniuntur et in uno eodemque versu tam in quinto pede quam in sexto cesure; quibus adeo turpis et amelos versus redditur quod carmen vix debeat appellari, ut idem Flaccus in alio sermone: «Quod si interciderit tibi nunc aliquid, repetes mox». In quo versu quicquid est absonum est, preter cesuras que continuantur. Sed longe magis in alio sermone: «Que si quis sanus facit et sanus facies tu ». Et plura similiter apud eundem invenies in libris Sermonum. In quo verborum ornatum et metrorum dulcedinem adeo non curavit quod potius credi possit ea de industria evitasse. Cur autem iste duorum pedum finalium cesure non sonent, curque mulceant cetere, licet sensu percipiam, quia sic est, presentialiter non occurrit. Sed cum iam multa dixerim circa causas metrice simphonie, ista simul et que relicta sunt tam plene quam rationabiliter studiosis subtilius tradimus speculanda. Nos autem que de poeta et poetarum officio restant conemur, quantum deo placuerit, explicare.

<sal. lab. 1.12>	De poeta quid sit et quod eius officium Quid autem poeta sit quodve poetarum officium, licet ex iam dictis maxima ex parte colligi queat, nichilominus tamen quantum occurret dum ista meditor videamus. Nam si cunctis laudantibus Cato ille sapientissimus qui, Portie domus autor, Censorius dictus est, oratorem suis condicionibus diffinivit, cur ego non diffiniam et poetam, quem, licet contradicere videatur Arpinas, longe maiorem arbitror oratore? Verum inquit ille: «Orator est vir bonus dicendi peritus». Maxima profecto laus oratoris quod virum bonum includat, cum ea res, ut vult Cicero, innumerabilibus officiis et laudibus contineatur. Nec scio tamen an viri boni sit offensionis aut tutele studio quasi quibusdam ignibus inflamare iudicantium animos, et ad id quod rectum queritur, iudicium scilicet obtinendum, non tranquillam iudicis mentem sed variis perturbatam motibus et obliquatam veluti regulam adhibere. Sed admittatur hoc, si fas est, tamen, et a viro bono concedamus non abhorrere. Quis autem patiatur quod Quintilianus edocet, «Falsas expositiones, quarum in foro», ut eiusdem verbis utar, «duplex genus est, alterum quod instrumentis adiuvatur», «alterum quod est tuendum dicentis ingenio», ad oratorem, si vir bonus dici debeat, pertinere? Extollat hanc diffinitionem Anneus licebit et iam non Marci Catonis dictum velit sed divinum oraculum, hoc est, ut idem ipse declarat, dei voluntatem hominis ore enuntiatam, certum tamen est aut hanc oratoris diffinitionem omnino non esse aut aliquem illorum quos etiam optimos oratores putavit antiquitas oratorem penitus non fuisse. Nam cum multos dicendi peritos extitisse legamus, quot inter eos comperimus viros bonos? Etenim, ut de ceteris sileam et ad eloquentie cacumina veniamus, dicemusne Demostenem virum bonum, qui cum eloquentie merito ignobilis et fabri filius, a follibus atque, igne tinctus, carbonibus fortuna, imo dei dispositione, faciente rhetorice traditus in forum et curiam tractus esset, glorioso Solonis fuit additus Ariopago? Ast hic cum Milesiorum oratoribus pactus est magnam pecunie summam, ne petitionem auxiliorum quam priore die acriter impugnaverat, affirmans nec Milesios auxilio dignos neque id vel rei publice commodo fore vel ex honestate deberi, novo consilio, cum res eadem iterum agenda resumeretur, post triduum impediret. Hic est ille Grecorum oratorum orator et princeps qui regnabat in foro, imperabat in curia, et nedum alios sed se ipsum et naturam studio atque industria superavit. Qui cum omnium consensu summus orator esset, certe vir bonus esse non potuit, qui, cum venalem linguam contra cives exponeret apud rostra, contra patriam vero silentium in contione vendidit et expectationem populi corruptus precio defraudavit. Obvoluto quidem pannis gutture synanchen, hoc est ex tumore faucium constrictionem spiritus, simulavit. Nec latuit corruptela, exclamante quodam non synanchen sed argiranchen esse. Quod quidem adeo impudenter egit et egisse parvi fecit quod respondenti Aristodemo poete se talentum ex actione fabule lucratum esse replicaverit sibi plus ex silentio contigisse. Nam quid de Cicerone nostro loquar, qui vehementia eloquentie «in causa Cluentii tenebras offudisse iudicibus» ad gloriam se iactavit? Quid, inquam, de Cicerone nostro loquar? Nonne satis, ut viri boni opinione submoveatur, est quod in foro, ubi tante maiestatis erat quod, sicut de ipso legitur, pudor esset ab his que diceret dissentire, falsi testimonii nota absolutione Clodii fuerit inustus, licet verum forsitan testaretur? Quid de levitate dixerim, que talis et tanta fuit quod in medio senatu sibi dictum audierit quod duabus sellis solitus sit sedere, quod non dubitaverit ipsum Crispus transfugam levissimum appellare? Diffinivit igitur Cato qualis esse deberet orator, non quales essent. Et nos eadem ratione diffiniamus brevi descriptione poetam. Est igitur poeta vir optimus laudandi vituperandique peritus, metrico figurativoque sermone sub alicuius narrationis misterio vera recondens. Et quod vir optimus esse debeat et omni laude dignissimus, cuius professio est aliena reprehendere vel laudare, credo quemlibet consentire. Quid enim turpius quidve abominabilius quam audire: «Quotiens aliquid de moribus audent qui Curios simulant et Bachanalia vivunt? » Unde verus perfecte vite magister iussit quod trabem ex oculo suo debeat removere quicunque cupit ex alieno festucam auferre, propterea quod non ius sit vel moribus consonum etiam eum qui minus peccaverit de gravissimis peccatoribus iudicare. Nam alibi noluit in adulterio deprehensam nisi ab illis qui sine peccato forent, sicut in evangelio legimus, lapidari. Vera quidem iusticia est quod iudicantes alios non solum sint innocui vel innocentes sed etiam innoxii. Nam tametsi possibile sit vitiosum vitia reprehendere laudareque virtutes et circa hec nichil vel artis dimittere vel exercitii perturbare, efficacius tamen et mundius ista sonant de labiis innocentum. Etenim cum speciosius sit exemplo et actibus vite sue alios instruere quam sermone, speciosissimum quidem incunctanter est verbis simul et operibus admonere. Et e contra, sicut Aurelius inquit, «Bene loqui et male vivere nichil aliud est quam se sua voce damnare». Sed cum poete tales esse debeant quod mereantur et iure possint optimi nuncupari, requiret aliquis forte num poetarum quispiam talis aliquo tempore sit repertus. Hoc quidem non facile de quoquam tenaciter affirmaverim. Principio namque frustra reperire tentaveris viros hac perfectione consumatos inter Romanorum Grecorumque gentilium multitudinem, quos et religionis inficiebat impietas et finis mundane glorie quem suis operibus proponebant ad veram perfectionem, etiam quam possunt adipisci mortales in vita mortali, pertingere non sinebat. Verumtamen Homerum ingenio clarum, scientia profundum, et melliflui oris laudatum invenio, nusquam autem vel minimum vitium eius recolo me legisse. Scimus, quoad mores attinet, Maronem nostrum, cum omnium rerum divinarum et humanarum peritissimus ab omnibus asseratur, appellatum esse Partheniam a mundicia vite, integritate morum, conversationisque nitore. Nam quod dici solet, ipsum impatientis fuisse libidinis et in pueros, ut inquiunt, proniorem, aut omnino falsum est, quod laudabilius est putare, aut non hominis sed suorum temporum vitium fuit. Adeo enim hoc flagitium irreprehensibile temporibus illis erat quod publice sexus utriusque prostitutoria simul forent. Verum quia, licet puerorum celebrati carminibus et hystoriis reperiantur amores, apud honestos tamen probro ducebatur ille concubitus, et, cum, ut dictum est, hic poeta Parthenias, quod ex Greco Latine "virginem" sonat, publice vocatus sit, non debet cuipiam esse credibile tam illustre nomen inditum talis tantique flagitii criminoso. Nam et noster Ovidius quam munde vite fuerit, qui legit epistolares elegias librorum suorum de Tristibus et de Ponto, ubi se purgat, ubi non extraneis sed civibus propriis, non etati future sed apud suos coetaneos loquebatur, sine difficultate videbit. Neque enim est verisimile quod cum illis quos fallere non poterat in suam excusationem mendaciis ageret quibus ipse notabiliorem maculam contraxisset. Nam et Veronensis Catullus cum optimos viros sciret esse debere poetas nec vitam ipsorum rectum iustumque censeret ex carminibus colligi, scribens ad Aurelium et Furium inquit: «Qui me ex versiculis meis putastis, quod sunt molliculi, parum pudicum. Nam castum esse decet pium poetam, ipsum versiculos nichil necesse est». Hoc est, nichil (id est non) est necesse ipsum (scilicet me) versiculos (id est per versiculos, ut si haberetur "versiculis", scilicet putare) parum pudicum. Et subdit: «Qui (scilicet versiculi) tum denique habent salem atque leporem, si sint molliculi ac parum pudici». Nonne vides hunc vatem qualis esse poeta debeat diffinisse? Sed inquiet quispiam et fortassis ex philosophorum grege qui tandem aliquando dignatus fuerit legere principem philosophorum Aristotilem et dicet: «Nonne Symonides cum vellet solum deum scientia, que suimet causa est, honoratum esse, vel ex se vel ex aliorum poetarum sensu dixit divina naturaliter hominibus invidere?» Unde non immerito subdit philosophus secundum proverbium poetas multa mentiri. Dicit hoc quidem Aristotiles. Sed pace tanti philosophi dictum velim, nichil verius nichilque accommodatius diis gentium de quocunque, sive de uno sive tunc de omnibus sermo fuerit, potuit affirmari. Siquidem sive dii gentium demonia sint, ut nostre, imo divine, testantur littere, sive fuerint homines, ut eorundem paganorum traditiones habent, quid verius dici potest quam illos deos hominibus invidere? Nam de diabolo scriptum est: «Quoniam deus creavit hominem inexterminabilem et ad imaginem sue similitudinis creavit illum, invidia autem diaboli mors introivit in orbem terrarum». Et hominem homini invidum esse nescio si quisquam est tante impudentie quod audeat denegare. Ex quo quicquid vulgo in proverbium venerit de poetis, quicquidque de invidentia divinitatis Aristotiles reprehendat, non potuerunt poete verius dicere de divinitate quam canebant quamve paganorum impietas adorabat, quam ipsam asserere invidie plenam, et, ut fecerunt, stupris, adulteriis, furtis, rapinis, ceterisque flagitiis maculatam, ut, cum apud illos venerit in proverbium poetas multa mentiri, potius dici debuerit poetas que physica sive civilis theologia mentita fuerit sua mithica et quasi fabulas fabulis correxisse. Nam cum triplicem doctores gentilium distinguerent iuxta premissa vocabula theologiam, philosophi de diis ad invicem dissidebant in scolis, de numero deorum scilicet, de natura sive essentia, et de ipsa providentia dei, num quid res hominum dispensaret; et nedum veritatem reperire nequibant sed nec exitum suis disputationibus poterant invenire. Unde cum politica iuberet deos cultumque et cerimonias ordinaret, illa naturalis quam physicen nominabant, quamvis et ipsa vera non esset, non diversa solum sed adversa prorsus acie confligebat, suis rationibus destruens quicquid altera construebat. Unde non immerito voluit deus exurgere scenicam fabulosam sive theatricam miri scomatis elegantia irridentem physicam, que circa naturam, nomina, genituramque deorum, ut inquit Plato, cedebat ipsi poetice, ut alteram, civilem scilicet, veritatis testimonio superaret, cum quos illa iubebat haberi pro deis, hec nedum homines fuisse sed detestabiles homines aut iniquissimos spiritus admoneret. Credat Aristotiles poetice de diis illis quibus passiones et motus nostrarum mentium utpote veris hominibus tribuebat, aut falsitatis et mendacii reprehendat, non tamen se verum deum repperisse confidat, quem nichil extra se voluit cognoscentem, quod quam sit detestabile quamque plus quam fabulosum et falsum vera religio constantia martirum, sinceritate doctrine, stabilitate rationum, autoritate scribentium, et miraculorum evidentia declaravit. Nec poetas irrideat quasi mendaces sed se potius, dum veritatem inenarrabilem scrutatur, deceptum suis rationibus recognoscat, et saltem intelligat cum poetis eos qui pro deis colebantur veros homines ex attributione humanorum affectuum extitisse, non deos. Nec mordeat poetas aut arguat falsitatis, quibus si fuisset creditum, sicut ipsorum carmina recepta fuerunt et inter sacra deorum veluti sanctum et religiosissimum quiddam reposita, imo, quod plus est, ab illis ipsis diis non solum postulata sed extorta, suos illos deos ceca gentilitas quid et quales essent perspicue cognovisset, et ipse idem Aristotiles poetis tanquam veritatis revelatoribus et honorem et gratiam habuisset. Ex quibus certissime constat poetam virum optimum esse debere et longe magis ad hanc excellentiam quam oratores ad viri boni statum et formulam accessisse. Cuius officium est figurato metricoque sermone composita laus et vituperatio, movens et excitans specialiter fantasiam. Et quoniam de his plura dicenda sunt, huic iam capitulo finem ponam, que restant in sequentibus explicaturus.

<sal. lab. 1.13>	De verbis diffinitionis tradite de poeta et de eius officio. Et quoniam ex precedentibus satis patuit poetam, cuius sit aliena reprehendere vel laudare, virum optimum esse debere, consequens est ut alia diffinitionis verba quantum expedit declaremus. Sequitur ergo, postquam diximus «poeta est vir optimus», id quod sine medio ponebatur, «laudandi vituperandique peritus». Hoc autem, ut in antepositis dictum est, affirmat philosophus in poetria dicens: «Omne itaque poema et omnis oratio poetica aut est vituperatio aut laudatio». Nullum etenim est reperire poema quo non queratur aut elici possit alterum predictorum. Nam et Flaccus inquit: «Aut prodesse volunt aut delectare poete». Prodest quidem reprehensor vitiis obvians sed non immediate delectat. Delectat vero commendans sed non statim et immediate prodest. Principaliter igitur utilitati vituperatio correspondet, delectationi laus, licet secundario prosit hec, et illa delectet. Et ut id quod in hoc sentio paucis expediam, si vera laus mentem bene dispositam nacta fuerit, non tam delectat quam accendit in melius. Sin autem ipsa laudatio fuerit concepta de falsis, ut quandoque panagericis lusum est, admonet talem non esse laudatum sed potius esse debere, stimulis urgens ut tales laudati conentur effici quales se viderint etiam cum errore laudari. Vituperatio vero menti vituperabiliter affecte quid ingerit nisi penitentiam ruboremque secum de preteritis et cautionem cum verecundia de futuris? Et si nature bonitate ducatur, magis in vera reprehensione gaudebit addiscendo quid fugiat quam in falsa laude percipiens quid capescat. Sed aliqui mox in calumniam erigentur querentes de singulis poetis quid vituperent vel commendent. Quibus brevi subiectione respondeam quod, quamvis poete semper nec in expressa laude nec in clara vituperatione versentur, semper tamen illa que canunt possunt ad alterum adaptari. Nam ut cetera sileam, habemus libros tres Ovidii qui inscribuntur Amorum vel, ut vulgo dicitur, Sine Titulo. In quibus licet a consueta dulcedine stilique elegantia non discedat, multas amoris turpitudines exprimit atque canit, pro pulcerrimo celebrans que turpia et spurcissima cognoscuntur. Ad quod quidem facile responderim, admonens quod idem autor quodammodo obicienda refellens immediate post prohemium initiali capitulo nichil agit nisi quod se ligatum atque captivum ducit post triumphalem currum amoris, hoc commento designans amantium fedam et non occultam, sicut in plerisque, vitiorum sed apertam et manifestam in omnium oculis servitutem. Et cetera que volumine toto prosequitur, quanto turpiora sunt, tanto maiori suggillatione carnalem illum inurunt amorem. Et ipsis Artis Amandi libris quid aliud vult intestino sensu lascivis illis preceptionibus admonere quam amorem, cui tam turpiter serviatur, fugiendum et turpem esse? Et eadem ratione si volueris per cuncta discurrere, ferme nichil invenies apud poetas quod ad laudis aut vituperationis vim manifeste non videas pertinere. Si vero detur aliquid reperiri quod neutri predictorum omnino conveniat, sine cunctatione pronunties id simplex esse carmen et dictamen aliquod, non poema, nec id ad poeticam pertinere. Nam quamvis in diffinitione sequatur metrico imaginarioque sermone, non putes tamen quicquid metro componitur esse poema nisi et id quod coniungitur imaginarius sermo sit, figuris et presertim alieniloquio redimitus. Et intelligo sermonem imaginarium qui per aliquod dictum et aliud intellectum imaginationem et ipsam moveat fantasiam. Quod quidem verbum magis aperte tangit reliqua descriptionis pars, cum dicitur sub alicuius narrationis misterio, id est occulto, vera recondens. Est enim proprium poete sermone metrico et figurato imaginativam cum delectatione movere ita quod ipsa dicta cum intellectis videat simul taliter ordinari quod similitudine quadam intellectus noster et id percipiat quod dicitur et aliud intelligat quam narretur. Et cum in prima verborum fronte tum vera proferantur, ut semper in divina scriptura, tum falsa, sicut apud litterarum secularium poetas sepius reperitur, id tamen quod sub figmento relinquitur intelligendum omnino sit verum, aut saltem pro vero receptum apud omnes gentes seu quamlibet philosophorum heresim vel hominum nationem. Ut etiam in reconditis sensibus exquisita et prorsus irreprehensibilis veritas non curetur, salvo quam in sacris litteris, in quibus nefas est non vera secundum litteram scribere et abominabile, imo sacrilegum facinus intellectum qui non sit ipsa veritas applicare. Ex quibus omnibus colligi potest et finis et officium poetarum. Est enim finis tum vituperatione, tum laude prodesse taliter quod delectet taliterque delectare quod prosit. Officium autem erit laudare seu vituperare per metrum sufficienter et idonee quo prodesse valeant et iuvare cum immutatione verborum et rerum, ut cum unum dicere videantur, aliud tamen secreto sensu relinquant omnibus intelligendum. Nam cum inquit Virgilius, «Sed nos immensum spaciis confecimus equor, et iam tempus equum fumantia solvere colla», aliud quidem ex littera, aliud autem ex intentione voluit denotare. Illa quidem modum eius qui curruli certamine fessus equos relaxet et solvat, hac autem laborem carminis et materie quam illuc usque tractaverat designavit ex quadam similitudine commutatis verbis et rebus legentis animum sensu duplici commovendo. Nec hec solum mea sunt sed ex philosophi dictis clarissime colliguntur. Et illustris vir Lactantius Firmianus libro primo Divinarum Institutionum contra gentes inquit: «Officium poete in eo est, ut ea que vere gesta sunt in alias species obliquis figurationibus cum decore aliquo conversa traducat». Hec ille. Que quidem vides cum his que diximus convenire. Certum igitur et indubitatum esse debet proprium poetarum esse, quoad verba pertinet, ipsa passim et vagantia non assumere sed alligare metris et in alia significata transferre, et si qua gesta fuerint vel quasi gesta narraverint ad significandum aliud ordinare. Qua quidem diligentia paratum est ut varie vocabulorum novationes per infinita translationum genera facte fuerint, que, cum poetarum proprie sint, non solum a rhetoricis, quos ad hec usurpanda suasit ornatus, sed etiam a grammaticis propter copiam necessitatemque dicendi recepta, imo rapta sint. Unde secutum est quod que figuras grammaticus nuncupat, colores rhetoricus vocet, a poetis autem, velut per alieniloquium proprie sua sint, fuerint inventa. Ut isti per unum significent aliud, alter se per hec exornet, ille vero loquendi modos libenter multiplicet et acceptet. Nam cum grammatica recte scribendi recteque loquendi scientia sit, quid in ius cedit eius nisi litterarum convenientiam, sillabarum tempora, et modorum significandi proportiones considerare, quibus et locutionis congruitas, legitimus enuntiationis concentus, et scriptionis ratio comprehendatur? Suscepit autem a poetica non loqui, quod suum est, per vocabula, que maxime scientie viri non sine ratione vel ad simplex arbitrium invenerunt, sed poetice translationes ut multiformiter loquerentur, et, ne vulgatos poetice loquendi modos videretur aspernere, quicquid poetica penes dictionum significata vel loquendi modum a prima positione discedens invenit accepit. Nec erubuit hic autor congruitatis aliquid de suo rigore summittere vel ea, licet regulis adversarentur suis, non acceptare solummodo sed etiam excusare. Que quidem precipientis doctrine non sunt sed potius permittentis, quoniam ausa non sit que poesis invenerit condemnare. Verum quia poetice sunt hec propria, licet apud grammaticos rhetoresque tractentur, bonum est ut eorum aliquid attingamus. Quod quidem sequente capitulo prosequemur.

<sal. lab. 2.0>	Fateor, nec pudet, ingenue me de poetica dicere meditantem nec tot nec talia quot et qualia serie precedentis voluminis explicui cogitasse. Putabam uno vel duobus capitulis totam illam materiam expedire. Sed cum reliquis in artibus tum et in poesi clarissima ratione deprehendi tantam esse liberalium artium connexionem tantamque cuiuslibet magnitudinem, varietatem, atque profunditatem quod impossibile sit humane fragilitati ad alicuius consumatam attingere perfectionem. Nam quod Cicero noster de mathematicis inquit, «Quis ignorat, hi qui mathematici vocantur, quanta in obscuritate rerum et quam recondita in arte versentur? Quo tamen in genere multi ita perfecti homines extiterunt quod nemo forte studuisse scientie vehementius videatur quin quod voluerit consecutus sit», hoc, inquam, quod Cicero tam efficaciter affirmat, usquequaque non approbo, nique posuisset adverbium illud "forte", id sibi penitus denegarem. Nisi forsitan asseramus in his habitibus percipiendis neminem plus posse velle quam intelligat, ut intelligendi modus regula quedam et mensura sit voluntatis. Quod si concedatur, non erit voluntas nostrarum potentiarum domina nec intellectui poterit imperare quod aliquid incognitum vel subito et simpliciter apprehensum velut bonum excutiat, et si quid in ipso latet malignitatis advertat, tolleturque omnis consiliorum ratiocinatio, nec erunt omnino deliberationes. Nam ut de ceteris sileam, quantum ad sciendi pertinet voluntatem, credo quod insatiabilis sit; quod autem hoc vel illud scire quis cupiat, nequit absque aliquo precedentis noticie lumine provenire. Impossibile quidem est super aliquid prorsus incognitum ferri complacentiam aut displicentiam voluntatis, que principia sunt quibus voluntas, id est anima volens, libere potest eligere, recusare, vel differre quicquid sub ratione boni vel mali perceperit intellectus. Ex quibus cum omne scibile in eo quod scibile bonum sit, et sciendi cupiditas satiari non possit, cumque veritas apprehensa sequacem semper habeat veritatem, cuius sciende studio semper accenditur ipsa voluntas, nullo modo crediderim, ut verba Ciceronis repetam, aliquem tam vehementer studuisse scientie «quin quod voluerit consecutus sit». Illud potius affirmaverim, neminem unquam tantum didicisse quantum voluerit, nec omnino posse artis cuiuspiam finem attingere aut eius plenitudinem percepisse. Quin etiam alicuius artis nequit haberi perfectio (adeo simul alligate sunt, unaque pendet ex altera), nisi cetere sint percepte. Nam licet quelibet suis limitibus terminetur, habent tamen adinvicem mira permixtione commertium; ut tum una sine alia non possit intelligi, tum unam oporteat per aliam declarari. Nam ut de ceteris sileam, cum oratoria plerumque perfectos assumat silogismos, unde posset hec argumenta cognoscere nisi per dialeticam instruatur? Et unde potest logica validum enthimema considerare nisi precepta rhetorice perscrutetur? Etenim et dialetica ypothesim, hoc est questionem circumstantiis involutam, que oratoris est, et rhetorica thesim, hoc est sine circumstantiis questionem, quod est logici, sepe vicissim assumunt, altera in castris alterius militante. Que cum ita sint, et ad unius perceptionem aliarum noticia requiratur, quomodo fieri potest quod in aliqua facultatum quantum quis voluerit consecutus sit? Sed non curavit Achademicus noster, qui tenaciter affirmabat nullam omnino certam haberi posse vel percipi veritatem, ad unguem excutere quicquid scripsit, cum ex eiusdem professionis lege, ut idem ipse testatus est, in diem viveret, quodcunque animum probabilitate percusserit id diceret, et denique liber esset ut sibi nunc hoc nunc illud sicut ceteris eiusdem heresis philosophis foret licitum opinari. Longe magis assentior atque probo id quod de oratore suo quem formare cogitabat asseruit. Inquit enim: «Ac mea quidem sententia nemo poterit esse omni laude cumulatus orator nisi erit omnium rerum magnarum atque artium scientiam consecutus». Hoc tamen sibi taliter de oratore consenserim quod reliquos artifices non excludat. Sed hoc idem possit et debeat de grammaticis, logicis, mathematicis, atque philosophis et de cuiuscunque facultatis artifice predicari. Nec putem eum sue oratorie, cuius et princeps et studiosissimus fuit, adeo favisse quod illud de oratore dictum non consenserit poete sine dubio convenire. Nam cum oratorem super alios conaretur extollere (et meo quidem iudicio non immerito, poetam tamen semper excipio), poetam paulo minorem et ferme parem oratori esse atque proximum iudicavit. «Est enim», inquit, «finitimus oratori poeta, numeris astrictior paulo, verborum autem licentia liberior, multis vero ornandi generibus socius ac pene par. In hoc quidem certe prope idem, nullis ut terminis circumscribat aut definiat ius suum quominus ei liceat eadem illa facultate et copia vagari qua velit». Hec Cicero. Nam cum poetica, sicut constat, sermocinalis scientia sit et possit, ut est utque fatetur Cicero, de quibuslibet agere, negari non potest sibi deberi omnium rerum magnarum scientiam et cunctarum artium facultatem. «Etenim», sicut idem testatur Arpinas, «ex rerum cognitione florescat et redundet oportet oratio. Que nisi sit percepta et cognita, inanem quandam habet elocutionem et pene puerilem». Ex quo non debet alicui mirum videri si tam multa de poetica locutus sum, quanquam longe plura restarent, quibus, ut arbitror, etiam multa volumina non sufficerent, cum essent omnia quecunque de instituendis oratoribus scripta sunt copiosissime varianda. Nunc autem divina quadam providentia factum sentio quod, qui tres libros solum institueram, dum de poetica tracto, unum addiderim, ut hic quaternarius numerus nobis perficeret quas superiore libro principales diximus armonias, et elementorum numerus compleretur. Est enim liber primus fixa quedam de poetica disputatio que quasi centrum ceteris tribus libris immobiliter coexistat. Et secundus erit de nostri Herculis conceptu et nativitate, que non incongrue conveniunt humori, de quo quasi de quadam materia, si credimus Taleti Milesio, cuncta gignuntur. Tertius autem labores varios Herculis, quibus velut aereis flatibus indesinenter iactatus est, si deus illuc pervenire dederit, continebit. Quartus vero descensum ad inferos et quicquid ibidem gestum est occisionemque coniugis et filiorum et ipsam illarum coniugum rationem et fabulas demumque ignem in Oeta monte, quo noster Alcydes ardens deorum numero fuit ascriptus, per dei gratiam explicabit, ut in ipsorum elementorum successionem videantur nostra volumina processisse.

<sal. lab. 2.1>	Quando et unde venerit deificandorum hominum atque simulacrorum origo. Quoniam, sicut michi vero simillimum esse videtur, poetica cum deorum simulacrorum cultu principium habuit, scrutandum censeo qualiter et quo tempore tantus error mundum invaserit. Et modum equidem quem alium tradere audeam quam quem sacre littere posuerunt? Legitur enim Sapientie libro quod pater acerbo luctu dolens cito rapti sibi filii fecit imaginem, et illum, qui tunc velut homo mortuus fuerat, cepit colere tanquam deum, constituens inter servos suos sacrificia et sacra. Accessit depravate consuetudini lex, tirannis indicentibus cultum et sacrificia figmentorum. Quibus addite sunt serviles populorum in reges principesque blanditie, quorum imagines de procul advectas quasi presentes dominos cunctis honoribus prosequebantur, captis etiam mentibus hominum simulacrorum pulcritudine, quam peritissimorum artificum manus naturam vincentes ultra decorem humane speciei ipsis idolis affundebant. Ab huius venefice consuetudinis instituto morem unde orta fuerat ostendens Naso Iovem de semet loquentem finxit dicens: «Signa dedi venisse deum, vulgusque precari ceperat ». Quem enim absentem in statua colebant, mirum non est si presentem eiusdem celebritatis honoribus afficiebant. Auxit etiam hunc errorem metus. Nam cum servi noxiam aliquam commisissent confugientes ad statuas vel principum in publico positas vel privatorum penetralibus domorum inclusas, impunitatem admissi sceleris sortiebantur. Unde velut sospitatori deo protegentibus illis simulacris coronas floreas, odoratissimos ignes, solemnes immolationes, et relatarum gratiarum blanditias exhibebant. Unde non incongrue dixit Statius atque post eum Petronius Arbiter: «Primus in orbe deos fecit timor ». Confirmavit autem etiam ad incredulorum prudentumque confusionem hanc exoculatissimam vanitatem sacrilega mortalium curiositas, qui mendaces et insidiosos spiritus infandis carminibus evocantes ipsis simulacris infundebant, per quos miseris atque deceptis hominibus post impia sacrificia, serviles supplicationes, et nefanda ministeria deceptiosa responsa ambiguis involuta sensibus reddebantur. Nec putet aliquis me hoc ipsis Christiane religionis studio, quam totis amplector sensibus, imposuisse. Habeo testem tante, sicut aiunt, apud ipsos autoritatis quod ab eis inter deos relatus sit, Hermetem Trimegistum. Hic enim in dyalogo quem se scribit cum Asclepio habuisse paululum ante finem sic inquit: «Omnium enim mirabilium vincit admirationem quod homo divinam potuit invenire naturam eamque efficere ». Et immediate subiunxit: «Quoniam ergo proavi nostri multum errabant circa deorum rationem increduli et non animadvertentes ad cultum religionemque divinam, invenerunt artem qua efficerent deos. Cui invente adiunxerunt virtutem de mundi natura convenientem, eamque miscentes, quoniam animas facere non poterant, evocantes animas demonum vel angelorum eas indiderunt imaginibus sanctis divinisque misteriis, per quas idola et bene faciendi et male vires habere potuissent ». Hec ille. Ut etiam quid ipsi de diis huiuscemodi senserint perspicuum sit et clarum. Tanta tamen fuit talis artificii admiratio quod etiam ab sapientibus (si qua tamen sapientia sine vera pietate, qua verus deus colitur, esse potest), humanis facti manibus et artibus, quasi plasmatores hominum putarentur illi dii, et adorandi divinisque colendi sacrificiis crederentur. Aut si qui forte minus id sentiebant, metuentes populum ne publicas viderentur damnare cerimonias, intra scolarum septa suis contentis disputationibus veritatis lumen obtegebant. Nec latuit commenticiorum deorum falsitas eruditissimos hominum poetas, qui sacris deorum laudibus et pontificalibus supplicationibus, quas elegantissimis carminibus celebrabant, et ipsis theatricis ludis sub fabularum velamine vanitatem sacrorum et receptorum deorum stulticiam detexerunt, longe magis amici et publici veritatis testes quam ipsi philosophi, qui se ipsius veritatis professores gloriabantur. Quis autem primus hanc vanitatem inceperit, diverse gentes diversis ascribunt autoribus. Hoc enim Dyophantes Lacedemonius, scriptor antiquitatum gentis sue, libris teste Fulgentio Syrophani Egiptio tradit, qui prerepti sibi filii simulacrum in renovationem memorie et doloris nutrimentum domi statuit. Alii vero tradunt hoc Nino, Babiloniorum regi, qui nova impietate pius Beli patris simulacrum excitavit, impunitatem concedens omnibus qui ad illam statuam fugiebant, cui et populi, quo sibi Ninum propitiarent, divinos ceperunt honores superstitiosis blanditiis exhibere. Greci Cecropem volunt primum Iovis nomen invocasse, repperisse simulacra, aras statuisse, et victimas immolasse, que prius fuerant Grecis ignota. Iudei vero putant Ismaelem, Abrahe filium, ex Agar concubina genitum, a deo patrum suorum fabricatis simulacris discessisse. Multi gentium hanc insaniam attribuunt Prometheo, qui statuas fecit suis artibus ambulantes. De quo multa poete, sicut studiosi noverunt, retulere. Et apud Lacedemonios Dyophantes creditur idolorum inventor. Quando autem inceperit tantus error quantus est creatoris gloriam tradere creature, non facile presumpserim affirmare: adeo que antiqua sunt involuta dubitationibus relicta fuere. Inter rerum quidem gestarum scriptores, nisi qui forte recentia et gesta suorum temporum retulerunt, cuncta que sibi magis verisimilia visa sunt quam vera litteris mandavere. Quin etiam quilibet ipsorum utpote glorie studiosi genti sue quanto longiorem potuere vetustatis titulum tribuerunt. Intercurrerunt et Greci, qui cupientes allicere lectores omni dulcedine qua valebant fabulas veritatibus miscuerunt. Ex quo elegantissime satyricus ait: «Et quicquid Grecia mendax audet in hystoria ». Accesserunt et nominum similitudines, que taliter viros obscurant et tempora quod difficillimum sit discernere quid quisque fecerit aut cuius tempore debeat assignari. Quantum tamen ex re plurimum obscura conici fas est, satis verum vel saltem vero simile credi potest in Nino, Beli filio, simulacra principium habuisse. Ab imagine quidem Beli per imitationem multa variarum gentium figmenta facta sunt, que corruptis vocabulis tum Bel, tum Baal, tum Beel, tum Baalim, et apud aliquos per compositionem Belfegor aut Belzebub et quidam Belsephen sua simulacra vocavere. Primi vero Assirii Belum dixerunt. Ut illud sit credibile fuisse primum cuius nomen tam multiformiter videmus inflexis vocabulis variatum; hoc, inquam, verisimile videretur nisi propter autoritatem regiam credibile sit tale nomen, quo plurimi Babilonie reges vocati sunt, fuisse tum a subditis exigentium regum, tum a finitimis plaudentibus celebratum. Incipientibus equidem principatibus serviebant subditi, alludebant socii, et blandiebantur communiter universi. Nam ut ad rationem temporum veniamus, Cecrops, primus Atheniensium rex, anno vigesimo quinto ducatus Moysi regnum suum auspicatus est. Hic est de quo supra retuli quod invocato Iovis nomine primus bovem immolaverit apud Grecos, et cuius tempore oliva in arce nata civitas ex Minerve nomine Athena, sive mulierum prevalente suffragio sive arboris pacifice meliori omine, dicta est. Huius etate ferunt quidam fuisse Prometheum, alii Phorbantis tempore, qui ante Cecropem annis treginta iam sextus regnavit in Argis, nonnulli ante Atheniensium regnum per annos sexaginta, Argi videlicet temporibus, qui quartus rex Argivorum fuit, quo tempore Iacob mortuus est, eundem fuisse perhibent Prometheum. Ut hos omnes Nino posteriores constet. Idem de Ismael affirmare licet, quoniam Abram pater eius, qui postea Abraham dictus est, novissimis Nini temporibus exortus scribitur. Restant igitur obscurioris fame Syrophanes Egiptius et Lacedemonius Dyophantes, quorum tempora propter obscuritatem nequeunt assignari. Sed si considerentur verba Phylonis ex libro Sapientie supra posita, prius est ortus hic error domi quam elatus in publicum. Inquit enim autor ille, quisquis fuerit: «Acerbo enim luctu dolens pater cito sibi rapti filii fecit imaginem », et subdit: «Deinde interveniente tempore convalescente iniqua consuetudine hic error tanquam lex custoditus est, et tirannorum imperio colebantur figmenta ». Videsne quem ordinem dederit huic errori? Nec tamen asseruerim ex hoc verum tempus posse deprehendi. Verum quia Nemroth Gigas, ut priore libro commemini, primus a dei cultu apostatans ignem coli docuit et coluit, nec prius talem in dei maiestatem blasfemiam usquam legimus fuisse susceptam, satis constanter dici potest tunc idolatriam incepisse. Nam quamvis manens aliquod simulacrum vel ipse vel Caldei, qui secuti sunt illum in hoc impietatis genere, non haberent, verisimile tamen est ipsos accensis aut saltem instauratis ignibus super aris hostias immolasse; ut illud ignis corpus, quod una cum ardente materia quasi successivum quippiam recedebat, instantaneum simulacrum dici posset. Unde etiam receptum arbitror nullum solemne sacrificium sine ignibus celebrari. Ex quo quidem ante sacrilegalia que tempore Moysi tradita sunt clarum esse potest poeticam extitisse, incepisse tamen cum vero dei cultu postquam natus est Enos ex Seth, filio Adam, qui fuit annus ducentesimus trigesimus quintus post mundi creationem, ut in libro veritatis, Geneseos scilicet, clarissime legitur et habetur. Nam cum scriptum sit Enos incepisse vocare nomen domini, nec possibile sit propriis et humane inventionis vocabulis de deo loqui, quoniam, cum undique infinitus et inenarrabilis sit, a nobis explicari non possit, figuratis et aliud ab eo significantibus verbis proculdubio fuit illa vocatio; ut ex tunc fas sit dicere nostram de qua locuti sumus poeticam incepisse. Nam et plurimi Hebreorum putaverunt ipsum dei effigiem fuisse commentum, ad quam verba deprecatoria fundebantur. Unde ortum habuit poetria.

<sal. lab. 2.2>	Que sint poetice fundamenta. Et quoniam certum est, ut in precedentibus fuit ostensum, poetas unum ad litteram prosequi et aliud iuxta sensum intrinsecum meditari, non inconveniens est michimet et rudibus aperire quis fons quisve terminus est unde et quo soleant figmenta poetica duci. Nec de vera poesi quam sacre littere complexe sunt mens est nunc disserere, quoniam extra propositum foret et a sanctissimis doctoribus, Augustino precipue, taliter est digestum quod cum presumptuosum tum perridiculum foret ad illa conscendere que certum est omnem humani sensus, si qua est, perspicaciam superare. Unum tamen dixerim quod, sicut habet divina scriptura dilectionem dei et proximi, qua componitur et in quam quicquid est in ipsa compositum resolvatur, sic secularis, ut ita dixerim, et humana poetica creatorem habet et creaturam, in quos aut in quorum actus quicquid obtegit redigatur. Et de deo quidem poetica nostra pertractat tum secundum se et actus intrinsecos, tum secundum effectus qui procedunt ad extra. Nam quod inquit poeta noster, «Nate, mee vires, mea magna potentia, solus, nate, patris summi qui tela Typhoea temnis », ex abditis divine maiestatis, unitate scilicet essentie et multiplicitate persone, si pie intelligas, dictum est. Etenim quamvis Maronem et alios gentiles poetas veri dei misterium et profunditas latuerit trinitatis, multa tamen de suis diis loquentes, dum ipsos ad deitatis maiestatem extollere satagebant, non illis quidem diis, qui profecto nulli sunt, sed vero deo congruentia protulerunt. Ad occultum etiam dei pertinent et ad proprium ipsarum numerum personarum, quanquam ad hoc prolata non sint sed ex sacrilegis artis magice institutionibus deprompta, illa que apud eundem leguntur, videlicet: «Terna tibi hec primum triplici diversa colore litia circumdo terque hec altaria circum effigiem duco; numero deus impare gaudet ». Quod autem idem vates inquit, «O qui res hominumque deumque eternis regis imperiis et fulmine terres », ex his que a deo geruntur ab extra queve ab sue essentie immutabilitate mutabiliter effluunt dicta sunt. Neque enim par est quod multorum disputavit impietas, deum, scilicet cunctorum opificem et rectorem, qui dedit oculis ut videre possint, auribus ut audiant, et nostris intellectibus ut tot et tanta cognoscant, non sicuti nos per acceptas species, sed sua et ineffabili perceptione cuncta, quorum quidem omnium causa est, non videre, non audire, non cognoscere quantumcunque parvissima. Nec propterea vilescit sue nobilitatis et eminentie magnitudo, que maxima foret imperfectione multata, si non posset efficere quicquid creature imperfecta condicio potest implere. Nam non est et anima nostra vilior, quamvis ratione vigeat, sensum habendo communem cum brutis, cui et illa quantulacunque perfectio non defecit. Si enim singularia cognoscere imperfectionis esset, cognoscerent omnia animalia sensibilia, cognoscerent et plante, que sentientibus animantibus imperfectiores sunt, omnia singularia, et longe magis cognoscere deberent que penitus anima carent, ut lapides, et quicquid sic ab initio factum est quod vegetatione non indiget ut augeatur, nec nutritione quo diutius conservetur. Est igitur sub verbis, que Iovi, de quo poeta loquitur, omnino non conveniunt, veri dei expressa quodam modo condicio, ut non se solum intelligat sed, quod voluntatis est, regat spirituales creaturas, quas deorum nomine expressit, ac etiam res, actus scilicet et voluntates, hominum, quas ipse solus potest dirigere qui potuit et creare. Denique de deo quantum in se est, licet videantur poete multitudinem affirmare deorum, unum tamen proculdubio reputabant. Quod quidem multis licet intelligere coniecturis. Inquit enim Maro noster: «Vos, o clarissima mundi lumina, labentem celo que ducitis annum, Liber et alma Ceres ». Nam cum certissime agricolarum deos Bachum invocaret et Cererem, ipsos maxima mundi lumina, que constat esse solem et lunam, appellavit. Cum enim Varro in Agriculture libris in fronte voluminis invocet duodecim deos quorum cura vult agriculturam felicitari, inter alia sic inquit: «Primum qui omnes fructus agriculture celo et terra continent, Iovem et Tellurem. Itaque quod hi parentes magni dicuntur, Iupiter pater appellatur, Tellus terra mater. Secundo Solem et Lunam, quorum tempora observantur cum quedam seruntur et conduntur. Tertio Cererem et Liberum, quod horum fructus maxime necessarii ad victum; ab his enim cibus et potio venit e fundo ». Quos igitur Varro quatuor fecit, ut maximi volunt expositores, fecit Maro duos, Liberum, scilicet Solem, et Lunam Cererem, relinquens intelligi nomine, non essentia numina illa differre. Nec me latet posse versus illos taliter intelligi quod quatuor, non duo, dii videantur acciti. Sed quia mox subdit, «Vestro si munere tellus Chaoniam pingui glandem mutavit arista, poculaque inventis Acheloia miscuit uvis », nec sit ratio cur non debeat atque possit hoc pronomen "vestro" tam ad lumina quam ad Bachum et Cererem referri, planius et commodius est intelligere pro Cerere Lunam et Liberum pro Apolline posuisse. Nam cum alicubi dixerit idem vates, «Occeanumque patrem rerum », alibi dixit de Iove loquens, «Hominum sator atque deorum », et alio loco, «O pater, o hominum rerumque eterna potestas ». Et de alio etiam dixerat: «Terre omniparentis alumnum». Ut facile sit videre poetas illa deorum multitudine non plures sed unum deum tantummodo designasse. Sed quid per coniecturas eo? Nonne Valerius Soranus inquit: «Iupiter omnipotens, regum rerumque deumque progenitor genitrixque deum, deus unus et omnis»? Et quid iam clarius aut planius requiramus? Videat studiosus quam longa quamque curiosa disputatione vir eloquentissime eruditionis Macrobius libro primo Saturnaliorum asserit et demonstrat omnes deos atque deas tum sacrorum emulatione, tum statuarum similitudine, tum oraculorum autoritate, tum identitate effectuum, tum consignificatione nominum, tum ordine cerimoniarum, tum aliis pluribus argumentis nichil aliud quam Apollinem esse; et tunc, ni fallor, nullatenus arbitrabitur poetas aliud quam unum deum illa sua deorum turba sensisse. Nam sicut unum et idem numen in celo Lunam, Dyanam in silvis vocant, et Proserpinam in inferno, sic omnem illam deorum numerositatem unam omnium presupponentes essentiam iuxta potentiarum varietatem et actuum diversis nominibus vocaverunt, ut nomina, que quidem aliud sunt a rebus, non res plures sed multiformes eiusdem rei potentias, actus, et effectus significarent. Que quidem latius in sequentibus apparebunt. Quantum autem ad creaturas attinet, habent ipsi poete propriam subiectamque materiam rerum omnium naturam, productiones, et mores. Unde que fabulosa videntur apud poetas inseri, sive omnino ficta sint sive pura videantur hystoria, cum tamen vera non fuerint (qualis est amor Didonis et Enee, qui nedum non fuit sed etiam omnino esse non potuit, cum Eneas fuerit annis CXLIII, ut quidam dicunt, vel, sicut illi qui plus temporis tradiderunt, duobus ferme seculis ante reginam illam que continentissime viduitatis fuit, adeo quod illata necessitate coniugii spontanea morte potius quam nuptiis viduitatem elegerit interrumpere, que quidem constat Silvii Latini temporibus, qui fuit Latinorum rex quintus, facta esse), omnia, inquam, que apud poetas fabulosa videntur, oportet vel ad deum vel ad creaturas aut ad aliquid ad hos pertinens debita expositione reduci. Cumque poetarum abdita misticus interpres aperiet, et ad deum, naturam, vel mores singula referens adaptaverit, sine dubitatione reputet se, quamvis incogitatum ab autore dici queat id quod invenerit, in sententiam tolerabilem incidisse. Quod si ad illa que senserit adaptare poterit propriorum nominum rationem, audacter affirmem ipsum sine controversia veram autoris elicuisse sententiam, aut si forsitan illa non fuerit, et ad id quod autor intendisset nomina non accedant, longe commodiorem sensum quam autor cogitaverit invenisse. Nec mirum. Multa quidem mortales ad unum aliquid ordinant que rerum director deus ad alium parat effectum. Unde incogitatos videmus eventus quotidie provenire. Venditio namque Iosep per invidiam a fratribus facta et ut ipsum a se perpetuo separarent, quo conversa sit qui sacras litteras legerit non ignorat. Fuit enim non eius perditio sed glorificatio salusque patris et fratrum, quos sterilitatis tempore recepit et nutrivit in Egipto. Fuit et typus atque figura nostri salvatoris Iude perfidia venundandi. Cui etiam sicut et aliis, nisi ex immanitate criminis desperasset, potuit esse venditio tam scelesta saluti. Ceterum ut in hoc aliquando concludam, hoc precipue differunt spiritualis et divina poesis ab humana et seculari, quoniam illa tota vera est, sive litteram consideres sive sensus abditos contempleris; hec autem veritatem amplectitur quandoque sub cortice, exterius autem, licet possit esse verax, ferme tamen semper solet esse figmentum. Illa cum autorem habeat spiritum sanctum, ad infinitos sensus ordinata est. Nec potest excogitari veritas littere congruens quam illa infinita sapientia de cuius throno processit ab initio non intenderit. Hec autem, in quantum hominis est inventum, sic ad id quod intenditur ordinatur quod ab rerum omnium autore deo ad aliud quod homo non cogitat quandoque relata sit, aliquando solum id quod homo voluit habeat importare. Sed quia infinite sunt rerum similitudines, possunt non inconvenienter ad alia trahi, quo desinant qui plures expositiones viderint admirari.

<sal. lab. 2.3>	Quid pro Iove atque Iunone poete voluerunt intelligi, et quod aliquando sumatur Iupiter pro homine, aliquando pro sidere, aliquando pro aere, aliquando pro igne, sicut in fabula Semeles. Et solutio dubitationis circa Semeles et Phetontis vota. Et quoniam in tractatu nostro continue nobis occurrent Iupiter atque Iuno, non credimus inutile, quo dicendis magnum lumen claritudinis affundamus, breviter aperire quid per Iunonem vel Iovem poete duxerint figurandum. Nec est michi mens nunc repetere Iovis et Iunonis ortum, latebras, pugnas, parentes aut diductam hinc inde progeniem et quicquid de ipso poete fingunt, exponunt philosophi, vel sacerdotes occultabant. Querat hec studiosus inter poetarum carmina, in Ciceronis libris De Natura Deorum. Querat et apud Lactantium Firmianum ex his que dixit et ex sacra recitavit hystoria. Querat et Iginium in libro De Celi Imaginibus et super omnes recurrat ad divini Boccatii Genealogias, apud quem composita atque digesta reperiet non solum que cum aliis leguntur sed que alibi legi non possunt. Et nichil erit de quo possit ambigere vel quod habeat desiderare. Nos autem propositum exequamur. Et principio quidem, cum sine dubio Iupiter, sive unus sive plures fuisse dicantur, et ipsa Iuno fuerint homines mortales, non usque adeo cuncta fingunt poete quin de ipsis multa sicut de veris hominibus non depromant. «Ante Iovem nulli subigebant arva coloni», cum dixit Maro, non dei naturam, quam nedum homines sed nec incorporee substantie, imo nec etiam ipsum nichil precedit, sed hominis condicionem expressit; sicut et alibi, «Primus ab ethereo venit Saturnus Olympo arma Iovis fugiens et regnis exul ademptis». Deinde, sicut precedenti capitulo dixi, de Iove tanquam de deo multa loquuntur et fingunt. Et aliquando quidem accipiunt ipsum (quod proculdubio solius dei est) pro rerum omnium parente, ut ibidem, perfunctorie licet, visum est. Hinc omnipotens dictus: «At pater omnipotens densa inter nubila telum contorsit», et plura in eadem sententia. Aliquando sumitur pro illo planeta qui secundus est a Saturno, fulgor scilicet, ut inquit Cicero, «Humano generi prosperus et salutaris qui dicitur Iovis». Unde Lucanus: «Mitis in alto Iupiter occasu premitur». Et forte crebre deorum pugne apud Homerum et illi diversorum numinum favores et hortatus nichil aliud significant nisi tum diversos tum contrarios stellarum effectus quibus volunt res hominum subiacere, moveri, et regi. Sumitur etiam aliquando pro igne. Unde et Iunonis germanus et maritus dicitur. Nam Iuno aer est, cui situ loci sublimior ignis imminet ut coniugi, et levitatis similitudine iungitur ut sorori. Hoc autem sensu petiit Semele Iove pregnans Bachum paritura, id est uva, quod Iupiter, hoc est vis caloris, ad ipsam in illa forma descenderet qua Iunonis, hoc est ipsius aeris, in amplexus ibat. Quod ideo fictum est, quia, ut vinum fiat, oportet ingentis caloris vi quasi fulmine quodam uvas decoqui et in future prolis puerperium maturari. In aerem enim tanto cum fervore descendit ignis quod, sicubi in dyaphano corpore reflectatur radius, fomitem videamus accendere. Unde non fulmine graviori sed illo armatus «cui dextra Ciclopum sevitie flameque minus, minus addidit ire», fingitur ad Semelem descendisse. Non enim ad destructionem sed maturationem accedit. Nec incongrue hoc fictum est. Nam uva non nisi canicularis solis ardore maturescit, et expresso quicquid humoris habebat quasi quodam in caloris ventre mox ebullit et fervet, et ita de musto completur in vinum. Unde dictum est: «Imperfectus adhuc infans genetricis ab alvo eripitur, patrioque tener (si credere dignum est), insuitur femori, maternaque tempora complet». Quod enim deficit excusso calcatis uvis humori, ut nondum vinum sit, in calore sequentis ebullitionis adicitur donec in vinum perfectissimum compleatur, ipsoque sic absoluto «furtim illum primis Yno matertera cunis educat», sive Yno sit ipsa vinatia sive pro vase sumatur in quo nutritur, hoc est conservatur, et veterascit. Unde et ab officii similitudine dicitur soror Semeles. Illa quidem vinum continebat in acinis, hec in vasis: «Inde datum nymphe Niseides antris occuluere suis lactisque alimenta dedere ». Quod ideo fictum est, quia vinum recondatur sub terra, qui locus est aut efficitur velut antrum, in quo Nymphe frigiditate sua lac ministrare videntur, quia vinum frigore quasi lacte quodam nutritum in longius reservatur. Hec itaque tantula retuli ut constaret Iovem pro igne apud poetas accipi, quod assumpseram demonstrandum. Sumitur et aliquando pro aere, et tunc Iuno pro terra supponitur. Et ex hoc quidem sensu dictum est: «Tum pater omnipotens fecundis imbribus Ether coniugis in gremium late descendit, et omnes magnus alit magno commixtus corpore fetus». Verum quia circa fabulam Semeles oritur non contemnenda dubitatio, illam prius discutiam, et que restant sequenti capitulo reassumam. Inquit enim Ovidius: «Rogat illa Iovem sine nomine munus». Deinde post illius iuramenti religionem exprimit quid Semele petierit: «"Qualem Saturnia", dixit, "te solet amplecti, Veneris cum fedus initis, da michi te talem"». Et paulo post ait: «Ingemuit, neque enim non hec optasse neque ille non iurasse potest», innuens omnino fuisse votum Semeles irrevocabile. Verum tamen ubi de Phetonte tractatur, cum simili prestito iuramento sibi Phebus quicquid peteret promisisset, postquam «currus rogat ille paternos, inque diem alipedum ius et moderamen equorum», sequuntur penitentis patris consilia: «Dissuadere licet. Non est tua tuta voluntas. Magna petis, Pheton», et cetera. Et post multa: «At tu, funesti ne sim tibi muneris autor, nate cave, dum resque sinit, tua corrige vota ». Ut desiderium Phetontis post Apollinis promissionem Stygie paludis admiratione firmatam etiam mutabile videatur, et votum Semeles non valeat immutari. Pro solutione vero dubitationis, quantum ad litteram pertinet, differunt enuntiata Iovis et Phebi. Nam ut inquit Statius de Iove loquente: «Grave et immutabile sanctis pondus adest verbis, et vocem fata sequuntur». Quod quidem de Apolline Lucanus sub dubitatione pronuntiat dicens: «Magnusque potensque, sive canit fatum seu quod iubet ille canendo fit fatum». Nam cum inter alia communis poetarum assertio sit deos res hominum et alia cuncta disponere, oportuit sic uni potestatem tradere principatus (quod que sanciret non possent aliqualiter immutari), quam Iovi, quem maximum et optimum appellabant, specialiter tradiderunt. Quin etiam et Homerus primo Yliados ad nonagesimum ferme carmen ante finem hoc idem ostendit. Vult enim Iovem taliter alloqui Thetidem: «Et iam tibi capite annuam ut confidas. Hoc enim a me cum immortalibus magnum signum. Non enim meum revocabile neque deceptibile, neque imperfectum quicquid capite annuam». Ut omne nedum verbum iuramento firmatum, sed purus Iovis nutus irrevocabilis a vate divinissimo proferatur. Verumtamen si ad sensum intrinsecum aspiciamus, cum tota materia Semeles et Liberi sit naturalis, et omnia dicta et conficta sint secundum causas et ordinem naturalem, que quidem agunt necessario, et posita dispositione patientis impossibile sit effectum immediate non sequi, non est mirum si illa necessitati ligata sunt. Phetontis autem propositum simplicis voluntatis erat. Cuius quidem quecunque sint dispositiones, nunquam ab arbitrii libertate sequestrari potest. Nam si voluntas libera non est, omnino voluntas non est. Unde notanter inquit Naso: «Non est tua tuta voluntas», hoc solo verbo manifeste demonstrans cur illud potuerit immutari.

<sal. lab. 2.4>	Quod Iupiter aliquando sumitur pro influentia celesti, quandoque pro sexto planeta, quandoque pro naturali agente; et quid sit Iuno secundum hos sensus. Nunc autem ad propositum redeamus. Et non solum de Iove atque Iunone locuti sunt poete tanquam de veris hominibus aut Iovem sumendo pro deo aut pro stella aut pro igne sive calore aut pro aere, sicut antecedente capitulo dictum est, sed aliquando sumitur pro universali agente sive influentia supercelesti. Hinc sunt consultationes conciliaque deorum quibus Maro noster, Homerus, Ovidius, Statius, et alii poete ad istorum imitationem utuntur. Hinc urbanissimus ille vates inquit: «Ratus ordo deum miscere cruentas Europeque Asieque manus, consultaque bella Iupiter et tristes edixit cedibus annos». Sed dicet aliquis: «Si Iupiter pro celi influentia sumitur, assigna michi Iunonem, sibi, sicut poete volunt, coniugem et sororem». Hoc autem, ni fallor, facillimum est monstratu. Stelle quidem, sicut testantur astrologi, hec bona, hec maligna sunt. Et ipse eedem secundum diversitatem situs, aspectuum, et coniunctionum plus minusve possunt et in suis, ut aiunt, effectibus variantur. Semper enim obstant malis bone ne seviant, et bonis male ne per omnia prosint. Nec facile reperitur aliqua constellatio que ex his contrariis non sit mixta. Bone tamen coniunctiones maleque dicuntur secundum predominantes effectus. Cum igitur Iuno soror sit Iovis et coniunx, et, prout soror est, eandem habeat originem et naturam, prout vero coniunx dicitur, duo facere sibi competat, videlicet ad productionem fetus natura concurrere, et viro, sicut mos est mulierum, pro viribus contrariari, quid in hoc stare poterit pro Iunone nisi debilior constellationis pars, que cum potentiori quantum potest resistat, agenti taliter ad eundem concurrit effectum quod, si non adesset, aliud penitus et non illud produceretur? Hec etenim simul concipiuntur in eodem instanti convenientibus stellis, sicut Iunonem fingunt simul cum Iove conceptam, primam tamen in lucem editam, eo quod, nisi foret contra pugnantium siderum reluctatio, liber et subitus ad quamcunque celi positionem sequeretur effectus. Tunc autem constellatio nasci dicitur cum mortalibus incipit apparere a regione orientis. Nunc autem in cuiuslibet coniunctionis dispositione pars inferior ab angulo, scilicet succedente, versus angulum terre usque ad angulum cadentem, qui est in occasu, tota est Iuno et in effectu contrariatur parti superiori, que predominium habens medium tenet celum. Et quia pars hec inferior prius ab oriente ascendit, dicta est Iuno ante Iovem nata et matri, hoc est terre, Iovem parienti officium obstetricis prebuisse, quia iam facta superior nativitatibus, ut inquiunt, fata prebet. Contrariatur autem quia, sicut dixi, minus potentes coniunctionis planete debilioraque signa, licet non superent, refragantur tamen et plenum aliarum procedere non permittunt effectum, aut minuendo quod ille facture fuerant aut differendo aut denique difficultando. Quam ob rem Maro noster huius secreti sicut ceterorum conscius semper Iunonem inducit Iovi, Fatis, et quandoque deorum alicui resistentem. Et de Iove quidem, cum multa Virgilius, Statius expressius inquit in Iovis persona: «Equidem haud rebar te mente secunda laturam quodcunque tuos, licet equus, in Argos consulerem», et cetera. Verum quia tandem oportet sidera cedere sideribus, ut aliquando producatur effectus, fingit Maro Iovem alloqui Iunonem et remissis sibi quibusdam in unius tandem effectus congruentiam convenire. Inquit enim: «Verum age et inceptum frustra summitte furorem. Do quodvis et me victus volensque remitto». Et demum concludit: «Annuit his Iuno et mentem leta retorsit». Et de fato quidem et resistendi modis admirabilis idem vates ait: «Non dabitur, esto, regnis prohibere Latinis, atque immota manet fatis Lavinia coniunx; at trahere atque moras tantis licet addere rebus, at licet amborum populos excindere regum». Et aliis diis obstantem Iunonem docet idem poeta, cum Venerem decipere volebat in quarto, unde dictum est. «Olli (sensit enim simulata mente locutam)», et cetera. Et alibi plenius in contrariis orationibus Veneris et Iunonis, ut legi potest in decimo. Et hec quidem de celesti superinfluentia dicta sint. Iupiter autem aliquando sumitur pro planeta, cui presertim tam natura quam effectibus, ut tradunt harum rerum doctissimi, Saturnus opponitur, nec plenum habere dicitur dominatum nisi cum ipse medium celum obtineat, et Saturnus ad oppositum terre angulum supprimatur. Unde et Naso noster inquit: «Postquam Saturno tenebrosa in Tartara misso sub Iove mundus erat», et cetera. Tartara quidem pro angulo terre posuit. Sed aliqui textus habent «tenebroso in carcere misso», secundum quem angulum terre carcerem dixit, quia, quando Saturnus est maxime impeditus et sub medio terre, tunc minus habet potestatis, quod sibi contingit impensius in gradibus putealibus, ut apud astrologos est videre. Sed prout Iupiter ponitur pro naturali agente quod educat formam de potentia materie, de ipso dictum est ab eodem vate: «Iupiter antiqui contraxit tempora veris, perque hyemes estusque et inequales autumnos et breve ver spaciis exegit quatuor annum». Et ante hunc Sulmonensem optimus poetarum dixerat: «Ante Iovem nulli subigebant arva coloni », et post aliquot versus: «Ille malum virus serpentibus addidit atris, predarique lupos iussit pontumque moveri», et cetera. Quid autem sit hoc agens naturale, si Ciceroni crediderimus, qui dixit in primo Inventionum libro, «Naturam ipsam diffinire difficile est», forte fuerit alterius inquisitionis. Verum noster Arpinas de natura non loquebatur prout est aliquid efficiens sed prout est aliquid a natura traditum, quod constat infinitum esse. Nos autem hic naturam consideramus prout est principium agens in materia, de qua solent apud philosophos plurima dubitari. Secundum hanc autem acceptionem dicamus cum principe philosophorum: «Natura primum est principium et causa per se movendi et quiescendi eius in quo est, non per accidens». Illa quidem vis que est principium et causa per se prima alterationis, generationis, corruptionis, augmenti, vel diminutionis eius in quo talis potentia est non per accidens, est natura sive agens naturale, quod Iovem volunt nostri poete. Nam cum, ut supra retuli, noster Virgilius dixit, «Ille malum virus serpentibus addidit atris, predarique lupos iussit », et naturalis appetitus et alicuius intrinseci motus principium et causam expressit. Que licet intelligi possint de Iove, prout prima causa est, possunt tamen intelligi de ipsa natura, qua quidem tota spera corruptibilium et que ex ipsis commixta sunt et quecunque formarum fluentium actualitate subsistunt, naturaliter carere non possunt aut desinant penitus esse necesse est. Verum quando vates idem inquit, «Deum namque ire per omnes terrasque tractusque maris celumque profundum; hinc pecudes, armenta, viros, genus omne ferarum, quemque sibi tenuis nascentem arcessere vitas; scilicet huc reddi deinde ac resoluta referri omnia nec morti locum esse », quid aliud voluit nisi deum, id est naturam, currere per omnia et ab ipsa in semet cuncta essendi desinendique principium possidere? Nec putetur erroneum esse quod subdit: «Nec morti locum esse ». Mors etenim, prout est resolutio compositorum ex materia et forma, contingit omnibus naturalibus corporibus in quibus est principium huiuscemodi motus. Sed si sumatur mors pro anichilatione, nichil omnino dicitur interire. Nam quod materiale est suscipit aliam formam; immortale vero, quales sunt anime nostre, separatur tanquam incorruptibile ab corruptibili et eternaliter in increate eternitatis participatione et influentia perseverat. Unde et satis prope veritatem accessit cum subdidit: «Sed viva volare sideris in numerum atque alto succedere celo». Nec putet aliquis quod, quia poeta non facit de Iovis nomine mentionem, ipsum alium deum quam hunc Iovem de quo loquimur voluisse. Nam alibi dixit: «A Iove principium Muse; Iovis omnia plena. Ille colit terras», et cetera. Deinde cum, sicut Valerius inquit, «Iupiter sit deus deorum deus omnis et unus», ut superius dictum est, de quo debemus intelligere nisi de Iove, postquam nomen aliud non expressit, cum, etiam si nomen aliud addidisset, de solo Iove deberet intelligi? Sed assignemus huic Iovi coniugem et sororem. Et certe non inconvenienter astrui potest Iunonem esse materiam in quam forma debeat introduci. Natura quidem, prout est principium, pro materia non incongrue supponitur, prout autem est causa, longe verius dicitur et de forma; sed convenientissime natura dicitur de illa materia que per formam aliquam habet esse, ex qua ratione potentie nova forma elicienda est, ad cuius adventum alia corrumpatur. Est igitur subsistens illud in quo sit principium motus, non infiniti sed ad quietem finaliter terminandi, quod materie loco subicitur agenti naturali, Iuno contrarians et resistens operi nature donec per alterationem taliter disponatur quod sine reluctatione suscipiat formam quam agens naturale intendit a principio sui motus. Unde propter hanc agentis et materie pugnam non incongrue dicebat Heraclitus contrarium quidem conferre atque ex differentibus optimam armoniam, et omnia secundum litem fieri. In cuius quidem nature conflictu videmus quandoque taliter rebellare materiam quod multi defectus appareant in productis. Quod equidem non contingit nisi ex pugna et indispositione materie preter intentionem nature singularia facientis. Nam si sumatur natura, prout est, ratio providens, universo non solum effectus sed etiam defectus subiecte nature propter necessitatem vel pulcritudinem universi precogitat et intendit. Ex Iove itaque et Iunone, hoc est materia reluctante, nichil apud poetas legimus esse natum nisi Vulcanum. Quem claudum atque loripedem confinxerunt ut ostenderent (cum nunquam materia quantum expedit disponatur sic quod omnino non contradicat agenti) nichil consumate perfectionis posse produci de materia per naturam.

<sal. lab. 2.5>	Quod Iupiter aliquando sumitur pro agente supernaturali, et quod tunc Iuno ponitur pro voluntate dei et aliquando pro fortuna. Quando autem sumitur Iupiter pro supernaturali agente, quod est deus, cum eius sit agere sine resistentia, non habet Iunonem in actionis concurrentia reluctantem. Unde dictum est: «Immensa est finemque potentia celi non habet, et quicquid superi voluere peractum est». Sola quidem dei voluntas sufficiens causa est ut quicquid volendo decreverit omnino sit. Est itaque cum illa dei immensa potentia, que finem non habet, disponens cuncta voluntas sive dispositio voluntaria, cui nichil potest omnino resistere. Nam si quicquid superi voluere peractum est, posita voluntate sequatur id quod volunt necesse est. Hec igitur dispositio, que deocum agit, licet temporaliter ab ipsius eternitatis infinitate fixe et immobiliter coexistit, sua Iuno est, eternitate soror et concurrentia coniunx, non resistens sed obediens, imo causaliter coefficiens quicquid agit ipse deus. Hec tamen dei eterna voluntas si dei omnipotentiam non suspenderet ita quod certis temporibus exiret in actus secundos et in ea que geruntur ab extra, nulla esset successio rerum. Sed quicquid est, fuit, aut futurum est totum ab eterno est et simul. Sed quia sic deus omnipotens est quod ab extra non agit naturaliter sed voluntarie, non agit omnipotentia illa nisi quod et quando deliberavit ab eterno illa dei voluntas que, ut inquit Aurelius, «Rerum est necessitas». Ut ex hac omnipotentie modificatione quodam modo dici non incongrue possit ipsam solam voluntatem resistere ne dei omnipotentia cuncta ab eterno fecerit que facere potuit atque potest. Unde huius voluntatis actus tum "dei dispositio", tum "providentia" apud sacrarum litterarum autores plerumque dicitur. Nam in nostra hac mundana secularique poetica nullam vel rarissimam mentionem eius habemus. Ipsam autem "voluntatis" expressam vocabulo possumus assignare, sicut preallegato Nasonis testimonio perhibetur, in quo loco de Iove solum, sicut legenti constare potest, vates ille pertractat. Et quia de quocunque deorum sermo sit autoritate Sorani de Iove debet intelligi, cum sit «deus omnis et unus», quicquid de cuiuscunque dei voluntate legitur, hoc de Iove sine titubatione sumatur. Unde cum Maro noster inquit, imo Venerem loquentem facit, «Sed fatis incerta feror, si Iupiter unam esse velit Tyriis urbem Troiaque profectis, miscerique probet populos aut federa iungi»; et quod mox de ipsa cui loquebatur Iunone subiungens ait, «Tu coniunx, tibi fas animum tentare precando. Perge, sequar», et cetera; et cum ibidem ipsa Iuno de Venere, quam coniugiorum arbitram volunt, inquit, «Et tua si michi certa voluntas, connubio iungam stabili propriamque dicabo», de Iove possumus, imo debemus intelligere. In quibus equidem verbis, ni fallor, pressius intuentibus apparet hoc quod premisimus sacramentum. Primo quidem de Iovis voluntate, quam necesse sit concurrere ut res sortiatur effectum, manifeste dixit: «Si Iupiter unam esse velit Tyriis urbem». Et hoc idem iterum subiunxit dicens: «Miscerique probet populos». Et cum de Venere ipsa Iuno loqueretur, «Et tua si michi certa voluntas», et cetera, confessa est Iuno requiri ad perfectionem matrimonii ipsius Veneris voluntatem. Sed instabit aliquis: «Tu vis Iunonem figuram gerere voluntatis supernaturalis cause, que deus est seu Iupiter. Nunc autem ad ipsam Iunonem loquitur Venus asserens se incertam de Iovis voluntate, quam usque adeo vult a Iunonis numine alienam quod ad ipsam voluntatem inquirendam dixerit: "Tu coniunx, tibi fas animum tentare precando". Estne Iuno, id est voluntas, Iunonem ignorans et eiusdem dei voluntas voluntatem inquirens? Vana sunt hec et penitus incongruentia et que nedum a poetis, quos super philosophos vocas, seu a poetarum principe Marone dici non deceat sed nec etiam a leviter eruditis». Sed talia nobis obiciens aures prebeat et mentem aperiat rationi. Est voluntas que potentia dicitur. Est voluntas que dicitur actus. Voluntas enim, prout est anime potentia, nichil vult nisi volendo reducatur in actum, sed velle potest. Hec autem reductio quandoque fit per primos motus, qui, cum naturales sint, non sunt in nostra potestate et proprie voluntas non sunt, cum non sint actus ex rationis deliberatione provenientes. Proprium autem voluntatis est quod a ratione sit, et ob id non est voluntas in aliqua creaturarum nisi rationali. Preterea obiectum voluntatis est bonum. Unde naturali sua inclinatione fertur in omnia adipiscibilia que habeant rationem boni, maxime in eo quod talia. Est igitur voluntas large sumendo naturalis et prima, inconsulta et indeliberata. Est voluntas indifferens et suspensa donec determinate se ad aliquid volendum applicet. Est et suspensa in tempore, determinata tamen ante id tempus quo velit. Est et voluntas que ratione consulta nunc vult aliquod bonum existens vel apparens. Non igitur inconvenienter finxit Maro quod Iuno, id est voluntas, hoc est ipsa potentia que voluntas est vel que est actualis voluntas, ex primo motu consulat Iovem an consulto velit quod illa movet et offert rationi discutiendum ut in perfectam et propriam transeat voluntatem. Unde non solum dixit Venus se fatis, id est ex iam a Iove dictis, que fata sunt, incertam esse nunquid Iupiter velit sed etiam nunquid probet misceri populos et federa iungi. Iam enim excitata voluntas vi primi motus voluntas est, quamvis improprie. Tunc autem vere voluntas erit si consulta ratione volens assentiat atque probet. Unde et Iuno de Venere dixit, «Et tua si michi certa voluntas», voluntatem certam vocans que ratione discussa in mente volentis firma sit. In quarum quidem rerum occulto misterio, quoniam hec non dei sed hominum conveniunt voluntati, opacitate poetici velaminis relinquit intelligi illos non veros deos sed mutabiles potius homines extitisse. Nam et in hac improprietate figurataque commutatione verborum et rerum non potest inaccessibilis divine maiestatis exprimi proprietas, et videmus hanc figuram inconvenientemque loquendi modum nedum apud poetas sed apud sanctarum litterarum scriptores vocabulorum carentia reperiri. Hec autem eadem dei dispositio sive voluntas, prout res mortalium administrat, fortuna dicitur, divitiarum regnorumque moderatrix et humane prosperitatis et infelicitatis domina. Et quod hec sit et apud poetas dicatur Iuno, satis potest intelligi, cum Maro noster inquit: «Hoc regnum dea gentibus esse, si qua» (id est si aliqua, via scilicet vel ratione) «fata sinant, iam tum tenditque fovetque». Hinc Homerus et Maro finxerunt ipsam Grecorum fautricem infestamque Troianis, a quibus in Grecos erat transferendum imperium. Et ipse idem Iupiter apud Virgilium inquit: «Quin aspera Iuno, que mare nunc terrasque metu celumque fatigat, consilia in melius referet, mecumque fovebit Romanos, rerum dominos gentemque togatam». Quod ad futuri imperii respicit rationem, quod condi non poterat nisi Iuno faveret. Sed hoc poete non ex causa sed ex effectu dicunt, astruentes illis fauturam Iunonem, ad quos ex tempore dicant imperia transferenda. Et in fabula Paridis scriptum est Iunonem pro sententie premio regna et divitias obtulisse. Unde et Ennianum illud: «Vosne velit an me regnare Hera, quidve ferat sors, virtute experiamur ». Heram, quo nomine Iuno vocata est, pro ipsa fortuna posuit. Nec mirum. Nam G. Solinus, ubi de civitatibus agit Italie et Heretum nominat, affirmat a Grecis Iunonem Heram appellari, quam constat dictum poetam, apud antiquos laudatissimum, pro fortuna posuisse. Ex quo licet dicatur Meonium Homerum nusquam de fortuna mentionem habuisse, noster Homerus, Maro scilicet, non solum ipsam nominat sed, quod non nisi supremi numinis est, omnipotentem vocat. Inquit enim: «Fortuna omnipotens et ineluctabile fatum his posuere locis ». Nam licet illa que circa homines fiunt certissima dei ordinatione gerantur, ut secundum seriem prime cause nichil fortuitum dici possit, nichilominus tamen, quia hec preter intentum et opinionem mortalium sepe proveniunt, fortuita non incongrue dicta sunt. Ut ad primam relata causam certa, in secundas autem voluntarie agentes fortuita merito dici possint. Sed forte movebitur aliquis et inconvenienter arbitrabitur fictas apud poetas deorum collocutiones postquam idem deus qui Iupiter dicitur est omnes dii. Et si Iuno, ut proxime sumpta est, intelligitur Iovis dispositio seu voluntas, que nichil sunt aliud quam ipse Iupiter volens seu disponens, queve adeo non videntur ab ipso Iove differre quod omnino ipsa voluntas dici non possit, imo, ut multi volunt, dici non debeat nisi eadem essentia cum Iove volente, incongruentissime finxerunt poete quod Iupiter Iunoni quasi cuidam alteri loquatur. Et quamvis in deo, qui summe simplex est, voluntas sit sua essentia, et hoc idem in animabus hominum, ut expressius assignari queat in nobis imago atque vestigium trinitatis, nonnulli teneant et affirment, nichilominus tamen, cum sit alia ratio voluntatis divine et alia volentis dei et pariter angeli vel anime volentis, non inepte reperiuntur apud poetas huiusmodi locutiones, cum quotidie nobiscum experiamur ut intra nosmet ipsos de rebus variis disceptemus. Accedat et huic rationi sacrarum litterarum autoritas —an dicemus de deo incongrue scriptum esse: «Et ait: "Faciamus hominem ad imaginem et similitudinem nostram"»? Cum tamen ibidem exprimatur in unitate essentie cum dicitur "ait", ipsius misterium trinitatis cum subditur "faciamus" et illud pronomen "nostram", que connotant pluralitatem non essentie sed persone. Et cum inquit propheta non ex humano sensu sed ex hospitis qui in eo erat, spiritus sancti videlicet, in se loquentis afflatu: «Dixit dominus domino meo, "sede a dextris meis"», et cetera que sequuntur. Que verba constat esse patris ad filium; qui siquidem unum sunt, audebimusne talem loquendi formulam de patre et filio qui non iidem sunt, quam usurpant divine littere, in poeticis sermonibus condemnare? Quin etiam cum precipuum poetarum studium fuerit non humana ad divina trahere, ut inquit Cicero, sed de diis sicut de veris hominibus, ut fuerant, loqui, non debet quispiam hanc fingendi, sive consuetudinem sive licentiam dicere maluerit, admirari, sub cuius velamine vera deorum illorum falsa divinitas et humana falsitas detegatur, sed potius amplectatur una cum ceteris ornatibus hanc singularem elegantiam poetarum.

<sal. lab. 2.6>	Quod Iupiter aliquando sumitur pro voluntate rationali, et Iuno pro appetitu sensitivo. Et quoniam ad morales sensus plerumque figmenta poetica rediguntur, videamus, si placet, in his actibus si aliquando Iupiter et Iuno diligentia poetarum aliquid representant, ut horum duorum, ut ita loquar, deorum, imo potius hominum, doctrina plenior habeatur. Sed quem vatum nisi nostrum Virgilium in huius rei testimonium accersemus? Hic enim est, ni fallor, poetarum divinissimus et apud quem nichil est poeticum quod non valeat reperiri. Hic igitur Eneam virum perfectissimum describendo finxit Iunonem ipsum amore Didonis apud Carthaginem involvisse contra Iovis ipsius decreta. Pro cuius revocatione Mercurium misit Iupiter ad oblitum fame melioris amantem ut eum fatalis regni quod sibi debebatur in Latio commoneret, ita quod Venereis omissis illecebris iam super ipse sua moliretur laude laborem. Videamus itaque quali vates incomparabilis ordine virum traducendum in Latium, hoc est in arcem virtutum, «sedes ubi fata quietas ostendunt», instinctu Iunonis amoris vinculis alligarit. Principio quidem audit ex matre totam Didonis hystoriam. Deinde videt eius urbem et templum in quo «multa gemens» «animum pictura pascit inani», suas et suorum laudes et casus aspiciens ut «se principibus permixtum agnovit Achivis». Mox autem videt eam forma pulcerrimam «qualis in Eurote ripis aut per iuga Cinthi exercet Dyana choros». Tunc videt ut «iura dabat legemque viris operumque laborem partibus equabat iustis aut sorte trahebat». Audit etiam post sociorum querelas, quid «breviter Dido vultum demissa profatur». Post hec regia largitate recipitur ad convivium et ingenti cum veneratione tractatur. Venatum pergunt, immissaque tempestate, ne locus, tempus, occasioque deficiant, «speluncam Dido dux et Troianus eandem deveniunt», ubi tandem neglecta fama, «cuius apud molles», ut inquit satyrus, «minima est iactura cathedras», quicquid Iuno conceperat consumatur. In quibus equidem est gratissimum intueri quanto cum ordine singula componantur. Amor equidem iste carnalis, cuius obiectum est bonum pulcritudinis, et finis non generatio sed illa voluptas quam propter specierum conservationem posuit deus optimus et omnipotens in coitu, que tanta est quantam secundum carnem etiam omnibus sensibus non experimur, amor, inquam, iste carnalis qui in hoc delectabile bonum fertur, inchoatur accenditurque per visum, roboratur alloquio, atque perficitur in contactu. Videt igitur Didonem Eneas forma pulcerrimam ad templum Iunonium accedentem, videt et ipsa Troianum ducem cum «clara in luce refulsit, os humerosque deo similis». Habent invicem varia et iocunda colloquia. Et demum obscurum rediguntur in antrum atque perficiunt quod tam voluptuosa preambula dulci quodam lenocinio portendebant. Actus itaque nostri inter Iovis, hoc est rationis, imperium et appetitus sensitivi refragationem perficiuntur. Voluntas equidem si rationi consentiat, et secundum eius regulam operetur, delectabiliter atque prompte non solum agit bonum sed bene, nec solum virtutis actum sed etiam virtuose. Cum autem appetitui sensitivo consentit et a ratione distrahitur, imperii dignitatem amittens captiva ducitur, sicque cum desinat esse domina, vitiorum incipit esse serva. Et quoniam virtutis habitus imperfectus dicitur nisi sensitiva portio didicerit obedire, non inconvenienter astrui potest quod in appetitu sensitivo virtutis habitus inseratur ita quod non solum non impediat voluntatem secundum examen recte rationis agentem sed in verum bonum cum delectatione feratur. Verum quia virtus in electione consistit, quod facere potest voluntas etiam si vis renideat sensitiva, quanquam facilior actio sit appetitu sensibili minime repugnante, principalius dici potest hanc electivam dispositionem, que virtus est sive habitus virtutis, in ipsa velut in subiecto consistere voluntate. Qui quidem habitus si solum unus sit, removet appetitus alio traducentis obstaculum, et ipsam ad actus suos cum facilitate et effectu dirigit voluntatem; si vero fuerit duplex, ille mortificat sensitivam ut obediat, hic voluntatem imbuit ut agenda recta ratione componat. Nunc autem, ut ad propositum redeamus, cum in dicto Maronis poemate Iuno deificandum Eneam in ipsam quibus potest illecebris detorqueat voluptatem contra decretum et imperium rationis, non incongrue dici potest typum appetitus gerere sensitivi, et Iupiter rationabilis voluntatis. Nam quod Iupiter pro ratione sumatur satis erit argumento quod in eius cerebro Minerva fingitur procreata, que pro sapientia ponitur, quam constat inter rationis altitudinem generari. Et cum Iuno cuncta perficiat que sensitive prebeant dominatum, non immerito dicendum est figuram quam diximus obtinere. Soror profecto Iovis quoniam rationalis voluntas et sensibilis appetitus noscuntur ad intellectivam apprehensibilem pertinere (in quarum quidem ortu sensibilis prevenit rationem; nam et ordo est quod quicquid intelligimus quicquidve volumus intellectum prius, sicut docet experientia, sit in sensu), coniunx autem dicitur a resistentia quam appetitus sensitivus rationali voluntati semper opponit, et quia in actus virtuosi productionem propter habitum virtutis inditum vel acquisitum deposita reluctatione concurrit. Habes itaque difficiliore forte tractatu quam oporteat quid nobis pro nunc occurrit circa Iovem atque Iunonem, et qualiter et quam diverse apud poetas, si quis ipsorum secreta penetret, assumantur, utque Iupiter aliquando pro igne ponatur, aliquando pro aere, quandoque pro celesti influentia, tum pro sexto planeta, quandoque vero pro causa supernaturali, nunc pro ratione sive rationabili voluntate, quidque sibi correspondeat pro Iunone, videlicet ut igni aer, ut aeri tellus, ut celesti positioni inferior constellationis pars, ut Iovi Saturnus obiciatur, ut supernaturali cause dei voluntas, tum dispositio, tum fortuna, et quod hoc capitulo disputatum est, ut sensualitas voluntati. Que, ni fallor, si cum diligentia sint percepta, ad poetarum misticos intellectus non parum prebent aditus atque vie. His igitur prelibatis ad id quod principaliter intendimus accedamus.

<sal. lab. 2.7>	De conceptu Herculis secundum fabulas poetarum sive Grecorum hystorias. Hercules igitur ex concubitu Iovis et Alchmene, vel, ut Homerus et Plautus loquitur, Alchumene, conceptus fertur. De quo talis apud eundem poetam habetur fabula: Amphytrion, Alcei filius, a quo et Hercules Alcydes dictus est, Alchumenam, Lisidices, quam ex Hyppodamia genuerat Pelops, et Electrionis filiam, accepit uxorem, et, ut quidam volunt, hac condicione, quod in Theloboos fratris Alchmene cedem ulcisceretur. Plautus autem vult Amphytrionem iussu Creontis, regis Thebarum, repetitis rebus Thelobois bellum intulisse. Hic igitur Amphytrion bellum feliciter gessit ac occiso rege Therila et victis hostibus singularem cratera recipere dono meruit et triumphans rediit Thebas. Dum autem bello foret implicitus, Iupiter forma captus Alchumene, os et habitum Amphytrionis assumens sociante Mercurio, qui Sosie, quo mancipio imperator Amphytrio fungebatur, formam acceperat, reducem dominum et familiam assimilans ingreditur ad Alchmenam. Et iubens celo continuas tenebras duabus noctibus et medio diei spacio in noctem converso cum ipsa concubuit. Et cum ex Amphytrione prius gravida foret, ex Iove dicitur Herculem concepisse. Hec apud Plautum ferme leguntur. Alii vero fingunt Amphytrionem ad philosophie studium profectum Athenas, et idem in eius absentia (quod apud alium "debellante" legitur) domi cum coniuge contigisse. Et quid de hoc apud Plautum in Amphytrione legitur, non est necessarium explicare. Patet enim intueri volentibus. Et quod tam ex Amphytrione quam Iove pregnans fuerit declarat Plautinus Iupiter inquiens: «Post igitur demum faciam res fiat palam, atque Alchumene in tempore auxilium feram, faciamque ut uno fetu, et quod gravida est viro et me quod gravida est, pariat sine doloribus». Proinde tanti temporis impensam in hoc conceptu declarat tragicus in Hercule Oetheo dicens: «Flete Alchmene magnique Iovis plangite natum, cui concepto lux una parit noctesque duas contulit Eous ». Unde et in Hercule Furente dixerat idem vates: «In cuius ortu mundus impedit diem». Sic et improperans Deyanira conceptus nobilitatem eidem Herculi scribitur apud Ovidium dicere: «At non ille venis cui nox, si creditur una, non tanti ut tantus concipere fuit ».

<sal. lab. 2.8>	De ordine conceptus humani. Et quia ad id quod intendimus pertinet scire modum ordinemque humani conceptus, quamvis hoc ego reputem nedum latentis nature opificium et occultum sed omnino dei omnipotentis supernaturale secretum, etiam de hoc aliquid disseramus. Ergo iuxta doctorum traditiones superfluitas atque reliquie supremi, sicut asserunt, alimenti, sanguis equidem perfectissimus, a corde generantis assumpta vi atque, ut ita dixerim, potentia formativa et dispositione quadam ad omnia membra et totum hominem generanda, mira dei ordinatione per admixtionem maris et femine deciditur, et per generationis vasa descendens exalbatus atque digestus in naturalem locum, hymen scilicet seu matricem, futurum recipitur ad conceptum, ubi mox ut fuerit inclusus, si alicuius indispositionis obiectu per lubricationis effluxum non eicitur sed retinetur, incipit operari coagulando quicquid pro sua materia simul unit, sive illud sit sperma femineum in matricis fundo demissum sive, ut potius quidam volunt, sanguis menstruus seu forsitan sit utrunque. Nam omissa contentione, qua solent medice facultatis autores atque philosophi anxiis disputationibus disceptare nunquid muliebre semen circa conceptus operam aliqualiter sit activum, vero propius est in agendo potius conceptum adiuvare quam facere. Est enim humor ille fluidus et aquosus medius quodam modo inter urinam semenque virile. Ex quo quidem humectando matricem, contemperando masculinum sperma, replendo spacium hyminis, et augendo delectationem matricis, qua avidior fit attractio fortiorque retentio, concurrit ad fetum, quoniam ex illis habilitatur locus, et agens fortificatur ad actum. Forte enim, ut quidam dicunt, nedum non totum sed nec ex aliqua parte femineum semen transit in fetum. Forte etiam nec virile; sed omnium consensu hoc in sanguinem agendo menstruum atque materiam feminei spermatis, si forsitan illud occurrerit, adiutum calore matricis conflat in ambitum primo panniculum porosum atque subtilem quo continetur ne effluat et debita nutritur humiditate ne per siccitatis violentiam exarescat. Cumque sic clausum dissipari non possit, fortificatur mirabiliter ad agendum. Pervenit etiam ex hoc ad fetum purius et accommodatius alimentum quo illa conclusa materia confortatur et crescit donec generato epate aliunde suscipiat, ut explicabimus, nutrimentum. Defendit preterea primus iste panniculus embrionem perfectum et ipsam seminis conceptusque materiam, quacunque varietate mutetur, ne ledi possit asperitate matricis. Ex simplici quidem folliculo fit duplex inter quas membranas effunduntur arterie atque vene que pro nutrimento fetus ad umbilici orificium uniuntur, et dicitur hic panniculus secundina. Et non solum hac prima defenditur armatura conceptus sed etiam altero convolvitur tegumento, quod similiter totum opus generationis ab matrice et primo panniculo, quem secundinam vocant, quia grossitudine sua factus asperior lederet, dividit et secludit, porositateque sua quicquid de materia fetus exudat recipit inter se atque secundinam, ne salsedine sua conceptum offendat. Verum quia quod aquosum et acutum est ab embrionis epate pervenit ad vesicam et exinde per umbilicum emittitur, ordinavit natura pelliculam inter illos duos panniculos ex una parte solum interiori panniculo coherentem, que quicquid humoris ex humiditate salsa tenerum conceptum offenderet, sive sit resolutus sudor ex illa parte sive sit urine superfluitas que ab alimento quod fetus percipit separatur, recipit, ne retentum ab intra corrodat et morsicet fetum aut extra dimissum primum illud affligere valeat armamentum. Verum quia crescente materia in orbiculum conglobata nisi ligaretur excideret, ordinavit admirabilis rerum omnium opifex deus primum illud indumentum, quod duo reliqua comprehendens perfectius atque longius arcet omne quod tunc vel imposterum pararetur ex asperitate matricis possibile nocumentum, ligari cum matrice pluribus hinc inde nerviculis quasi radicibus quibusdam emissis ut futurum hominem in loco sue geniture contineat donec emittendi partus maturitas intercedat. Generantur autem intra primum panniculum, nisi forsan vehementior dispositio seminis aliunde propter aliquam causam singularem incipiat (primo sic vult Empedocles), cor, cuius est in reliqua spiritum vitalem infundere. Moxque generatur et epar, quod conceptum a corde spiritum pro vita sibi reservat et in opus nutritionis iam naturalem effectum membris omnibus subministrat. Generatur et cerebrum, in quo spiritus a corde receptus totum secundum membrorum qualitatem sensificat embrionem. Nec miretur aliquis quod cerebri materia gravis et frigida sedem sibi videatur in arce capitis elegisse, cum homo sit, ut "antropos" Grecum sonat vocabulum, "arbor conversa", cuius radices capilli sunt, ut, licet ex conversione revolutus in celum caput habeat in sublimi, nichilominus tamen ordine nature dici debeat cerebrum inferiorem particulam tenuisse. Quin etiam cum ad necessaria, nisi forsitan aliud obstet, promptior sit natura, et primum quod intendit in coitu sit animal vivens, et huic accedat ut in vita conservari valeat nutritura, consequens est cor et epar ante omnia procreari, demum autem quod membra que gignitivam vim respiciunt illis antegenitis producantur, ut, sicut post vitam et nutritionem generare sequitur tempore, sic huius actus instrumenta posteriora sint productione. Stat autem semen viri sive potius ipsa conceptio, licet de tempore variare soleant autores, Augustino teste, cui tum intellectus acumine, tum profunditate scientie, tum manifesta sancti spiritus in eo loquentis autoritate plus quam philosophis credo, quamvis hoc aliena recitando potius quam sua narrando retulerit, sex diebus in lactis specie dealbatum, novem autem sequentibus mutatur in sanguinem, per duodecim vero duratur in carnem. Tunc decem et octo dierum successione ipsa natura distincta membrorum perficit liniamenta et iam incipit nedum extrinsecus habere formam hominis et figuram sed intrinsecus organa, quibus potens est animam recipere rationalem. Indiget autem propter resolutiones continuas nutrimento, et ob id movetur ab epate fetus vena quedam exiens per umbilicum, per quem nutriri fetum Anaxagoras testis est, et penetrans ad primum illud de quo premisimus indumentum spargit per ipsum inter illas duas membranas plures venulas, que per ligamina supradicta venis matricis inherent, que a matris epate perducuntur ibique genitrici nature magisterio colligantur, et per ipsas procedit sanguinis continuus propinatus. Quem epar fetus dividit et partim membris exhibet in alimoniam, aquosum autem et salsum utpote nociturum repellit ab extra; propter quod ipsius artificium nature suis operibus non deficiens ordinavit aliam viam illi contiguam que tales humores ad medium referat tegumentum. Adhuc enim non possunt egestionibus deservire ob parvitatem nimiam instrumenta quibus separatum animal exgravatur.

<sal. lab. 2.9>	Quod materia seminum intret in substantiam fetus. Licet autem in conceptionis opificio secreto prorsus, quamvis effectuum varietates per tempora plurime deprehendantur, multiformiter admirari. Quid enim mirabilius quam videre permixtione diversorum sexuum ex corporis humani penetralibus elici informem humorem qui in animantis futuri compaginem invisibili quadam potentia convertatur? Nam quamvis, ut precedenti retulimus capitulo, quidam velint semina maris et femine fetus substantiam non intrare, quidamque consentiant materiale seminis in fetum converti, quicquid est grossum scilicet et viscosum, spumosum autem atque subtile, spiritu plenum, in agendo resolvi, michi tamen congruentius esse videtur (demonstrari quidem nec hoc nec illud potest) totum semen masculinum, quod ego quidem reputo, sicut inquit admirabilis Dantes noster, ad membrorum fabricam per venas, ut eleganter in secunda cantica retulit, ambulare sanguini menstruo et spermati muliebri permixtum, si forsitan in coitu fuerit emissum, vel solum, si illud non concurrat cum aliqua menstrui quantitate, in ipsius qui concipitur embrionis formam atque materiam commutari. Cur enim natura tantam elici materiam ordinasset, si solum ad disponendum animandumque sanguinem menstruum, non ad augmentum etiam fetus vis humani seminis mitteretur? Nonne potuit impensa minoris materie super menstruum sanguinem imprimi quod totam futuri conceptus molem non solum disponeret sed ad perfectionis cumulum excitaret? Quam parvus ignis quamque ferme indivisibilis quantitas quicquid est combustibile, si se contingerent, inflamaret! Sed differunt, ni fallor, agentia. Alia quidem sic agunt quod in se manentia formam suam in aliquid separatum patiens introducant, sicut videmus accensam facem in paleas. Alia vero semina sunt future factionis et quodam modo tota transferuntur in ipsam, qualia videmus ova, quorum omnis pene materia preter testam transit in pullum. Nunc autem tecum considera cum quo agente maiorem habeat analogiam semen humanum, et an verisimile sit ipsum agere sicut aliquid ab eo quod producitur separatum, an potius credendum sit, sicut in aliis contingit seminibus, sic illud corrumpi quod ex ipso simile videamus eius cuius semen extiterit generari. Cur etiam ipsa natura maiorem ordinavit, ut videmus, materiam seminis in maioribus animantibus in minoribusque minorem, nisi quia semen ipsum iuxta quantitatem suam animalium ipsorum molem et magnitudinem moderatur? Verum in terrestribus et aereis que generantur ex ovis maiuscula videmus semina quia non sunt alimentum aliunde, sicut fetus parientium, receptura, minimaque videmus in piscibus ova, que in aquis demersa crescunt et maturantur in fetum. Simile videmus in plantarum seminibus et herbarum, quoniam habitura sunt illa quidem aquarum, hec autem magne parentis, telluris scilicet humide, nutrimentum. Deinde ut hoc idem aliis rationibus astruamus, nonne in omni physica generatione sola forma corrumpitur remanente materia in quam introducitur nova forma? Nam tametsi videamus aliquotiens aliquas partes materie, cuiuscunque qualitatis sint, postquam fuerit facta generatio, remanere, quicquid materiale tamen advenienti forme subicitur de corrupti materia reservatur. Sed volunt illi virile semen agens esse, menstruum vero materiam. At nullum agens physicum operatur, nisi solummodo prout est in actu, sibi patiens post dispositiones necessarias assimilando. Non igitur fieret virtute seminis de menstruo nisi sperma, aut totius formationis huiusmodi necesse fit agens aliud assignare. Cur autem virile semen spermaque femineum, si fuerit emissum, et necessaria menstrui quantitas mox primo panniculo concluduntur, nisi quia hec omnia conglobata miscentur, et quicquid est in ipsis activum educit de materia formam secundum insitam agendi potentiam, vigorem generantis, et qualitatem celi desuper influentis? Unde in ipsis sit necessaria principio et demum augendi materia, in ipsis sit spiritus et omnimoda vis activa, et ex ipsis continuata materia continuatisque, non intercisis, spiritibus simile generanti corpus organicum supremam recepturum formam completis generationis temporibus producatur. Nec puto femineum semen aut sanguinem menstruum sic omnino passive concurrere quod nichil prorsus afferant et activum. Habent equidem caliditates suas que active sunt et una cum masculino semine permiscendo materias permiscendoque calores ex omnibus unum facti in fetus materiam transformantur. Plura quidem agentia speciei et rationis eiusdem diversos specie non producunt effectus, presertim si ipsa contigerit permisceri. Plurimorum quidem bacillorum incensorum fasciculus unicum splendorem effundit et unicam umbram facit; et ex uno spiraculo calefacti loci unum et eundem emittunt spiritum et calorem, diversi et separati quamvis fuerint ignes, quamvisque plurium specierum ligna summissa foculis incendantur. Nam si nichil ageret vel saltem reageret femineum semen ad fetum, unde matris appareret in partubus similitudo? An cum natura masculum semper intendat, si virile semen esset solum agens, posset unquam femina procreari? Non certe. Masculinum enim semen concurrente intentione nature semper masculum procrearet, quando cuiuslibet agentis naturalis est non solum specificas sed individuas proprietates transfundere et multiplicata similitudine generare. Nam quod hec semina, cum nutrire non possint, generationis materiam ingredi nequeant non michi videtur obstare, principio quidem quod donec coniuncta sunt nutrire nequeant, imo etiam quod non nutriant nobis penitus non videtur. Cur igitur sequitur macies nimium coeuntes? An est solum spirituum resolutio quasi non sit aliud pinguescere quam inflari? Cur etiam coitus abstinentia non solum vegetos artus sed etiam corpulentiores reddit? Scio multa ad hec et alia responderi posse de multis. Sed quoniam in omnibus communiter hec videmus, et facile sit de generatione, que sine nutritiva transmutatione non fit, reversio ad potentiam nutritivam, quis negare audeat illud alimenti supremi residuum, donec ad generationem decisum sit ubi membrorum exigat necessitas, non nutrire? Qualiter autem fiat embrio iam perfectus animal rationale, relinquant philosophi, qui productionem anime non viderunt; sed loquatur in hoc theologica veritas, que primum principium agnoscens sic ipsum intelligit esse primum et non solum quod cuncta procedant ab ipso. Qua necessitate concluditur deum non solum aliquid ex aliquo facere, quod est opus famulantis nature, sed etiam aliquid ex nichilo procreare. Hoc igitur primum principium post esse embrionis et vivere, que de materie potentia deducuntur, et post sentire, quod in virtute formantis imprimitur, intellectivam animam de nichilo creans infundit et infundendo creat de similitudine lucis sue.

<sal. lab. 2.10>	Expositio fabule de conceptu Herculis ad physicam cuncta reducens. Nunc autem his ita discussis debitum nostrum est iuxta id quod principaliter intendimus fabulam quam de nostri Herculis conceptu premisimus alicuius allegorie lumine declarare. Et quoniam nunc materiam de per se nostram aggredior, prefari licet quod ad omnia que tractabimus pertinebit. Hoc equidem est quod non debet aliquis a nobis exigere nec ab aliis qui per allegorici sensus tramitem gradiantur quod cuncta que fabule continent huius expositionis malleo conterantur. Nec est nostra prorsus ista sententia sed plane sanctissimi patris Aurelii, apud quem in libris De Civitate Dei sic legitur libro sexto decimo, ni fallor, circa principium: «Non sane omnia que gesta narrantur aliquid etiam significare putanda sunt, sed propter illa que aliquid significant etiam ea que nichil significant attexuntur. Solo enim vomere terra proscinditur; set ut hoc fieri possit etiam cetera aratri membra sunt necessaria. Et soli nervi in citharis et huiusmodi vasis musicis aptantur ad cantum: sed ut aptari possint, insunt et cetera in compagibus organorum que non percutiuntur a canentibus, sed ea que percussa resonant his connectuntur. Ita et in prophetica hystoria dicuntur et aliqua que nichil significant ut quodam modo religentur». Hec incomparabilis ille doctor, imo potius infallibilis veritatis preco spiritus sanctus, ait. Ut oporteat in hoc toto tractatu patienter ferre, si cuncta que fabule continent non exponantur. Nam eorum que narrantur in fabulis aliqua serviunt hystorice veritati, aliqua serviunt littere, aliqua vero solummodo sic serviunt allegorie quod ad ipsam confugere necessario conveniat exponentem. Que quoniam videbimus in sequentibus, non curamus ad presens proponere per exemplum. Conabor autem, si potero, fabellam Herculei conceptus reducere ad illa que superius de generatione hominis tractata sunt, ut non putet quispiam poetas sic ociose fabulis delectatos quod omnino nichil curaverint veritatem. Et principio quidem Amphytrion dici potest ab "amphy", quod est "circum", et "etheron", quod est "diversum", ut dicatur Amphytrion quasi "amphy etheron", id est in circuitu varium et diversum, quale quidem est humanum corpus. Etherogenium enim est, id est diversarum partium; ossa namque et his inclusa medulla supernexaque membrana nec non caro, vene, nervi, arterie, et omnibus superiecta cutis diversa sunt. Convenit et hoc idem nomen humano spermati, quod potentialiter est predicta, formaliter autem humor est, cuius pars preambula non verum est semen sed prepulsa quedam humiditas aspergens preparansque matricem, altera grossa atque viscosa, quam materie fetus diximus convenire, alia vero spumosa est, subtilis, et spiritu plena. Cui partem activam supra retulimus insidere. Hic igitur Amphytrion coniungitur cum Alchmena, que ab "alce", quod est "virtus", et "mene", quod est "defectus", dicta est, hoc est cum sanguine menstruo atque semine muliebri, et cum parte que taliter est passiva quod, cum non nichil agat, agenti tamen subiacet in habitu patientis. Que quoniam suam faciunt resistentiam, finxit Plautus Amphytrionem, Alchmene maritum, ad pugnam cum Thelobois iussu Creontis, Thebarum principis, accessisse. "Thelete" quidem Grece, "purgationes" dicte sunt Latine. Constat autem tam spermata quam sanguines menstruos ad purgationem sine dubio pertinere. Premittuntur autem oratores ad Theloboos qui repetant ablata, hoc est inquirant an premissum et captivum semen orificio matricis assumptum remittere sint parati. Cumque viderint sic receptum semen ut hereat (aliter enim frustra inciperet actio), ordinat Amphytrion, hoc est activa virtus seminis, pugnam qua possit hostium pertinaciam superare. Et quia tres acies solent ab imperatoribus ordinari, dextrum scilicet et sinistrum cornu, demumque in postremo subsidia, tres generantur et in hac concertatione panniculi, quibus sicut et tribus aciebus pugiles distribuuntur, ut sic cum agentibus omnis illa pro fetu materia concludatur. Interficitur autem Theloboorum quasi purgationum rex Terilas, qui sic a terendo dictus est. Nam paulatim agens condisponendo materiam vincit quicquid resistens erat et reagendo ipsius agentis potentiam atterebat. Fingitur autem rex ille Terilas interfectus quoniam prima seminis et totius materiei mutatio est in sanguinem, que quidem facta non esset nisi devicta et mortua reluctatio patientis. Donatur autem victor Amphytrion magnum nobilemque cratera. Nam sicut dictum est, in opere generationis ab epate fetus vena porrigitur et per umbilicum exiens penetransque tres illos panniculos et intra secundine geminas membranas plures venulas spargens matricis venulis colligatur, per quas ad umbilicalem embrionis venam transit sanguis ab epate matris in ipsius conceptionis, ut supra notavimus, alimentum. Nam et crater poculum est, vas scilicet quo potamus. Est etiam foramen quo in aliud aliquid penetratur. Unde Naso noster inquit in raptu Proserpine, «Icta viam tellus in Tartara fecit et pronos currus medio cratere recepit», ut ipse umbilicus tam poculi quam foraminis typum gerat. Quod autem Amphytrion vir Alchmene dicatur abesse, nichilominus tamen pugnando perficere quam premisimus generationem, non irrationabiliter fictum est. Nam in virtute generantis semen agit, ut, licet absit, dici tamen possit presentia seminis operari. Nec moveatur aliquis quod in hac eadem fabula sumantur Amphytrion et Alchmena pro coniugibus, sumantur etiam pro seminibus ex quibus fit conceptus. Iuxta litteram equidem stant pro viro et uxore, allegorice vero pro seminibus, ut est dictum. Et quoniam diversa rei eiusdem assumptio etiam in eadem expositione continget, nolo quenquam hoc intricationi vel ignorantie deputare. Nam et apud sacrarum litterarum expositores hoc frequenter, si diligenter aspexeris, invenitur. Unde et Adamantius Origenes, quo non habuit insolens Grecia inter Christicolas doctiorem, inquit: «Quod cum unus sit dominus noster Yesus Christus per substantiam, et nichil aliud quam filius dei sit, in figuris tamen et formis scripturarum varius ac diversus ostenditur». Et paulo post subdit: «Ovis vel agnus qui immolatur in Pascha ipse dicitur, et ovium pastor ipse signatur, et pontifex qui offert sacrificium ipse describitur. Sponsus tanquam verbum dei ipse appellatur et tanquam sapientia ipse rursum sponsa nominatur. Sicut et propheta dicit ex persona illius: "Tanquam sponso posuit michi mitram, et tanquam sponsam adornavit me ornamento"», vel, ut habet nostra translatio, «Quasi sponsum decoratum corona, et quasi sponsam ornatam monilibus suis». Hec tantisper contra talem calumniam posui, ut tam protervi quam indocti desinant et hic et alibi, quando tale quid reppererint, admirari. Iupiter autem cum Alchmena concumbens et ipse suam generationem perficiens in Amphytrionis effigiem transformatus, quid aliud est nisi et ipsa celi influentia cum visibili Amphytrione, id est semine, invisibiliter agens? Unde, quia non unius planete solitudine sed plurium concursu celi positio res inferas moderatur, elegantissime fictum est cum Iove venisse Mercurium sibique prebuisse famulatum in isto concubitu, quoniam huius planete natura fertur ut secundum dispositionem presidentium operetur. Ex quo non immerito dictus est minister nuntiusque deorum. Nam licet Samius ille Pythagoras solem patrem, terram autem dixerit omnium genitricem, unde et philosophus inquit, «Sol et homo generat hominem », quia tamen iuxta famosam illam Sorani sententiam Iupiter est «deus omnis et unus», non incongrue, cuiuscunque sit ista vis, Iovis nomine designatur. Quod autem prius ex Amphytrione gravida mater Alchmene conceperit, post ex Iove, quid aliud putem intelligi quam exteriorem hominem, hoc est corpus a viro generante seminis effusione conceptum, a Iove vero, quem aliquando pro prima et summa causa supra retulimus accipi, interiorem hominem, hoc est ipsam animam, dum infunditur ex nichilo procreari? Sed de hoc plenius ubi de ortu Herculis disseremus. Moratur autem Iupiter cum Alchmena duabus noctibus et illa die intermedia etiam in noctem conversa. Noctis autem obscuritas, ut arbitror, nichil aliud vult quam insensibilem operationem supernaturalis agentis. Possumus enim illam materiam, si reserentur uteri secreta, respicere; qualiter autem fiat non possumus intueri, ut illud totum opus sub invisibilitatis nocte fieri fatendum sit, sicut et alias nature operas, cuius, etsi videamus effectus, nec ipsam actionem tamen videre possumus nec agentem. Triplex autem illa mensura, due scilicet noctes et in noctem conversa interposita dies, quid est nisi triplex temporis differentia, preteritum videlicet et futurum, que quasi sub nocte posita, cum non sint, videri non possint, et illud ipsum presentialitatis instans quo sic terminatur antecedens spacium temporis et imminens inchoatur quod nullam omnino mensuram habeat sui esse? Quod quidem tanta etiam sub nocte versatur quod nec sensu percipi valeat nec intellectu. Possumus etiam tres istas mensure distinctiones ad tres mutationes seminis adaptare. Etenim de lacte mutatur in sanguinem, de sanguine duratur in carnem, de carne vero in membra distinguitur et in completam hominis effigiem deformatur. Et si voluerimus diem unam naturalem pro mense ponere, due noctes cum interposita artificiali die, mensis cum dimidio, hoc est quadraginta quinque dierum, complent numerum, quo spacio totum humane generationis opificium consumatur. Sic enim supra ex autoritate patris Augustini dictum est, sicque communis fert opinio iuxta versiculos illos: «Sex sunt in lacte dies, tres sunt in sanguine terni, bis seni carnem, ter seni membra figurant». Quorum dierum in unum redacta collectio multitudinem quadraginta quinque dierum efficit; qui fetus generationi sufficere perhibentur. Hec habui de conceptu nostri Herculis secundum naturalis sensus veritatem quid dicerem. In qua quidem re sufficiat aditum vel ruditer aperuisse, ut viri docti possint facilius in subtilia penetrare.

<sal. lab. 2.11>	Altera moralis expositio conceptus Herculei. Varietas vel modica fabularum variandarum expositionum tum occasionem, tum materiam, tum necessitatem sepius administrat. Nam cum unam et eandem narrationem congruentissime videamus diversarum explanationum sensum recipere et ad plurima posse cum elegantia multiplicatis sensibus adaptari, quanto magis hoc licere debet ubi fabulosa narratio variatur! Cumque supra retulerim in Herculeo conceptu Iovisque concubitu cum Alchmena Plautum scribere iussu regis Thebarum Amphytrionem expeditione bellica regem Terilam ipsosque confecisse Theloboos, alios autem velle studii gratia profectum Athenas, videamus an hec mutatio fabule alio velamine quam supra de pugnante diximus contegatur. Sed antequam ad ulteriora procedam, prefari libet quod Hercules apud poetas non solum pro homine, sicut in conceptu, nativitate, et obitu dici potest, sed etiam aliquando pro deo, cuius cure sortes et inopinatos circa thesauros eventus consecraverunt. Quandoque sumitur pro viro bellicoso, quandoque pro viro heroico, quandoque pro viro fortissimo, quandoque pro philosopho, quandoque pro astrologo, quandoque pro Gigante, quandoque etiam pro agricultore. De bellacitate quidem dictum est «ut bello egregias idem disiecerit urbes, Troiamque Oethaliamque», et cetera. Et ubi de eius morte cecinit Naso, ipsum heroa vocans inquit: «Capit inscius heros, induiturque humeris Lernee virus Echinne». Et quia cetera patebunt in sequentibus, ideo non curo presentialiter declarare. Philosophus equidem ydram vincit, astrologus celum sustinet, vir fortissimus Cacum mactat, Gigas Antheum tulit, agricultor autem superat Acheloum et regium stabulum purgat, et alia multa, sicut exponenda per dei gratiam edocebunt. Et ut ad propositum veniamus, Amphytrion iungitur cum Alchmena, hoc est anima corpori. Nam cum anima sic sit in corpore quod dici debeat potius continens quam contentum, non incongrue dicitur anima Amphytrion quasi "amphy etheron", hoc est circuens et ambiens diversarum partium corpus. Alchmena vero cum sit, ut supra expositum est, virtutis defectus, quod proprie humano corpori convenit, carnis nostre figuram tenet. Homo igitur ex anima conflatus et corpore, cum scientie et speculationi se tradit, dicitur ad studium Amphytrion, hoc est anima, proficisci. Pertinet enim scientia ad animam, non ad corpus. Alchmena vero domi remanet quia carnales appetitus revocant animam ab effectibus studiosis. Concumbit autem cum Alchmena Iupiter, hoc est ratio cum appetitu carnali, qui dicitur sensitivus, ex quo mox concipitur Hercules, id est vir scientificus sive philosophus. Nam postquam sensitiva vis parere cepit cum obedientia rationi, vir proficit et in scientie perfectionem evadit. Studet autem Athenis. Nam Athene ab "athanatos" Grece, Latine "immortalis", dicte sunt, eo quod eternitate fame a viris scientificis et studiosis quedam immortalitas acquiratur. Continetur autem omnis scientia matre, que dicitur philosophia, et ipsi sicut genitrici conceptus venis et nervulis alligatur, et ab ipsa per umbilici venam, hoc est alicuius rivuli de corpore philosophie scatentis, recipit omne quo constat. Assunt autem huic conceptui Iupiter, hoc est ratio, famulatorque Mercurius, qui Hermes dicitur, hoc est interpres. Sermo quidem conceptuum nostrorum reserator, id est Mercurius, in doctrine ministratione deservit. Cuius equidem differentia triplex est. Quarum quelibet omnem potest scientiam explicare et ipsas quasi complectitur, sicut tres illi panniculi quibus conceptionis materia continetur. Et primus quidem panniculus est grammatica, congrua scilicet conceptuum explanatrix. Secundus est logica, investigativa veri nec non et rerum omnium subtilissima disputatrix. Tertius est rhetorica, copia videlicet locutionis, que si coniuncta fuerit sapientie, sicut extimus ille panniculus genitrici, miris quasi radicibus mentes audientium apprehendit. Quatuor autem materie conceptionalis status, sicut tres panniculi respiciunt trivium, sic ad quadruvium referuntur. Et primus quidem forma lactis arithmetice conformatur, que mater est principiumque matheseos, et sine qua relique nequeunt omnino subsistere, cum tamen, si tollas alias, ipsa nichilominus integra remaneret. Secunda vero forma, que sanguinis est qui per humanum corpus diffusus proportione quadam membris omnibus adaptatur, et se in ipsa convertit, nonne convenit musice, que vocis corpus informans distinctas atque miras efficit armonias? Nam et tertia illa conversio qua sanguinis liquiditas in carnis duritiem solidatur, nonne congruit geometrie, que corpora solida demetitur? Demum autem membrorum illa distinctio quibus signa celestia, si quid credendum est astrologis, dominantur, ad quid convenientius referri potest quam ad ultimam matheseos partem, ipsam videlicet astronomiam? In istis igitur et ex istis concipitur futurus philosophus, et omnium rerum que vere sunt scientia consumatur, et sine eis veritatis «inquisitor», ut inquit Severinus noster, «verum invenire non poterit, ac sine hac quidem speculatione veritatis nulli recte sapiendum est». Nam ut idem autor subdit: «Ei qui spernit has semitas sapientie denuntio non recte philosophandum esse, siquidem philosophia est amor sapientie, quam in his spernendis ante contempserit». Inter hec autem, velut in alia fabula continetur, non inepte dici potest, si confundere voluerimus fabulas, quod pugnet Amphytrion, id est anima, cum Thelobois, hoc est expiandis erroribus, quorum devicto rege Terila, hoc est quicquid atterebat veritatem et lumen vere sapientie minuebat, donatur poculo scientie et rupta ignorantie mole recipitur in lumine perspicue veritatis; ut merito dici debeat aureum cratera, quo vocabulo et poculum et hiatus quo in aliud pertransitur, ut supra diximus, significatur, accepisse. Duabus vero noctibus et intermedia luce similiter in noctem conversa moratur Iupiter cum Alchmena, hoc est, ut premisimus, ratio cum appetitu sensitivo dum movet, scilicet dum eligit dumque facit, vel concumbit hoc tempore Iupiter cum Alchmena, id est superne rationis lumen cum homine, qui per Alchmenam, hoc est corpus, velut a parte totum, significatur, nocte scilicet precedente, die in noctem conversa, nocteque sequente. Omnis enim ignorantie obscuritas vel ex parte cause precedentis est vel ex parte sequentis effectus vel ex ipsa re, que cum clara videatur, pullulantibus dubitationibus rationumque conflictu ambigua redditur et obscura. Quod si superna ratio, Iupiter scilicet, coniungatur Alchmene, id est homini, tam circa vestigationem quia, quam circa inquirere propter quid, et illa quibus reperta plerumque veritas quasi dies in noctis tenebras obscuratur, si, inquam, rationis lumen in his tribus quodam modo noctibus homini super illuceat, concipitur proculdubio noster Hercules, vir scilicet eruditus, in philosophum, quod ostendendum assumpsimus, evasurus. His itaque de conceptu discussis nunc ad ortum Herculis veniamus.

<sal. lab. 2.12>	De nativitate Herculis quid legitur apud poetas. Natalia nostri Herculis nedum varie sed contrariis ferme condicionibus apud poetas diversificatis fabulis referuntur. Apud Plautum enim legitur ipsam Alchumenam ex Amphytrione Ioveque pregnantem absque dolorum angustiis levissimo partu geminos peperisse. Inquit enim: «Dum hec aguntur, interea uxorem tuam neque gementem neque plorantem nostrum quisquam audivimus, ita profecto sine dolore peperit». Hec ille. Puerorum vero nomina subticuit comicus. Servius autem inquit et vult Plinius ex Amphytrione Yphyclem genitum et ex Iove Herculem. Apud Ovidium vero legimus partum doloribus plenum septendiuque distractum pene ad internitionem usque vexasse Alchmenam, quam induxit sic loquentem: «Nec iam tolerare dolores ulterius poteram». Et subdit: «Septem ego per noctes, totidem cruciata diebus, fessa malis tendensque ad celum brachia magno Lucinam nixusque pares clamore vocabam». Lucinam dixit parturientium deam, que et ipsa numen Iunonis erat. Nixus autem pares dixit equam et convenientem fetus eductionem. "Nitor" enim idem est quod "pario". Fingit autem quod Iuno subornaverit Lucinam ut non permitteret ipsam parere, sed concluderet hymen eius et puerperium impediret, ipsamque excruciatam doloribus conaretur extinguere. Unde subdit: «Illa quidem venit sed precorrupta meumque que donare caput Iunoni vellet inique». Tandem autem «una ministrarum media de plebe, Galantis, flava comas aderat faciendis strenua iussis, officiis dilecta suis. Ea sensit iniqua nescio quid Iunone geri». Que cum deprehendisset Lucinam sedentem «in ara brachiaque in genibus digitis connexa tenentem, et "quecunque es", ait, "domine gratare. Levata est Argolis Alchmene potiturque puerpera voto"». Cumque illa preter divinitatis rationem, si tamen putare fas est aliquam sibi divinitatem infuisse, credula surrexisset apertis genibus digitisque resolutis, hoc est magico, sicut arbitror, impedimento sublato, peperit Alchmena filium, de quo dixerat: «Namque laboriferi cum iam natalis adesset Herculis et Decimum premeretur sidere signum», et cetera. De Yphycle quidem vel altero partu nullam facit Naso penitus mentionem. Finxit autem Ovidius quod excandescens Lucina eo quod risisse Galantis decepto suo numine diceretur, ipsam in mustele faciem commutavit, brachia transformans in pedes, et instituens ut ore pareret, «quia mendaci parientem iuverat ore». Sed et Homerus XVIIII libro Iliados circa nativitatem Herculis et iocundam et plenam misteriis fabulam ponit. Inquit enim Iovem in deorum omnium auditorio protulisse die qua fortissimum Herculem Alchumena paritura erat, ea luce nasciturum virum qui cunctis circumstantibus ex ipsius Iovis sanguine genitis imperaret. Quod audiens cum ceteris diis Iuno firmari fecit solenni deorum illo paludis Stygie iuramento, cumque Iupiter ut illa postulaverat adiurasset, Herculeum fatum preripiens Lucinam, quam Hylitheam vocat Homerus, misit ad Stheneli coniugem, ex Perseo, Danes et Iovis filio, geniti, tunc pregnantem, conceptionis cuius mensis septimus agebatur, et ipsam compulit parere. Que enixa est Euristeum, qui postea rex fuit in Argis. Ex qua festinatione dictum est tertio apud tragicum choro: «Natus Euristeus properante partu». Cumque Iupiter de Herculis fato sensisset narrato sibi per Iunonem, Euristeum ut premittitur natum ingemuit, sed fatorum legem non potuit immutare. Nunc sensum allegoricum videamus.

<sal. lab. 2.13>	Qualiter intelligenda sit contrarietas Nasonis et Plauti circa nativitatem Herculis. Quid autem primum expediam, quodque velamen ante omnia, quo maiorem lucem affundam, omnibus que in considerationem veniunt elevabo? Principio quidem aperiendum censeo quo sensu Plautus et Naso de dolore vel facilitate partus Herculei sentire contraria videantur. Deinde totam Nasonis fabulam in naturalis veritatis claritatem quanta potero perspicuitate reducam. Aliud vero capitulum moralem sensum continuabit cum his que circa conceptum ethice recitavi; deinde Homeri fabulam explicabit. Sciendum igitur poetas Herculis conceptum nativitatemque canentes Herculem non singulariter tantum in huius hominis figuram sed simpliciter in typum cuiuslibet hominis posuisse. Et cum naturaliter videamus mulieres quandoque puerperio facili, quandoque pleno doloribus atque periculis allevari, Plautus, comicorum Latinorum maximis autoribus post Cecilium primus, qui de semet tam magnifice sensit quod M. Varrone teste non dubitaverit pro suo epythaphio reliquisse versiculos quibus lugere comediam, scenamque desertam fore, et risum, ludum, iocumque ac innumeros numeros collacrimasse testatus est; Plautus, inquam, comedie deserviens, cuius proprium est tristia plenaque anxietatis esse principia sed letos atque iocundissimos exitus, facile puerperium et geminorum sibi sumpsit exortum, ut de more comica fabula fine letissimo clauderetur levitate partus et natalibus geminorum. Que Plautus non dissimulanter executus est. Nam cum Bromiam ancillam induxisset inter alia referentem, «Omnium primum: Alchumena geminos peperit filios», Amphytrionem respondentem inducit, «Ain tu geminos? »et illam replicantem, «Geminos », tuncque Amphytrionem describit cum exultatione dicentem: «Dii me servant», ut, quamvis de coniugis fide atque pudicicia dubitaret uxoris, nichilominus tamen geminorum letaretur exortu. Et pari modo cum, sicuti supra retulimus, eadem subiunxisset ancilla, «Interea uxorem tuam neque gementem neque plorantem nostrum quisquam audivimus; ita profecto sine dolore peperit», Amphytrionem respondisse confingit: «Iam istuc gaudeo». Videsne ut comicorum ferme princeps cuncta leticie recolligit argumenta nichilque relinquit quod suo possit poemati convenire? Naso vero quoniam altiori figura sublimique caracthere resonabat et tragica quodam modo lege, cuius est leta esse principia sed tristes exitus, difficilem partum, doloribus gravem atque periculis anxium, prosecutus est. Que qualiter intelligenda sint paulo post plenius explicabo. Interim autem fixe tenendum est utrunque poetam non tam Herculis nostri quam communiter hominis ortum describere voluisse, et ob id non esse contrarios, si (quod quotidie videmus contingere) unus periclitans, ut Ovidius, alter levissimum, ut Plautus, puerperium exequatur, cum non de hoc uno partu quopiam sed de quocunque partu mens foret utriuslibet pertractare. Sic enim vult Plautus facilem enixum quod illum respectu difficilis ordinaret ad gaudium, sicque Naso difficilem quod ipsum ad aggravationem exitus more tragico cumularet. Qua etiam causa primus ille geminos natos dixit ut redundaret leticia, hic vero solum unum ad exaggravationem tristicie voluerit exortum, et illum etiam quem constabat non ex mariti coniunctione sed ex alieno concubitu procreatum. Et sic quilibet suo poemati convenientia sumens, cum secundum litteram sibi contradicere videantur, intrinseco tamen sensu conveniunt dum enixum hominis exequuntur.

<sal. lab. 2.14>	De his que circa conceptus exortum et nativitatem hominum a sapientibus referuntur. Non sunt secreta nature, licet maiorum diligentia multa velut digesta reliquerit, adhuc taliter vestigata quod aliquid possit sibi certum spondere modernitas, sive priorum innitatur vestigiis sive de novo quippiam perscrutetur. Non desunt equidem rationes hinc inde, nec deest plerumque in eventibus variatio, ut etiam illa que sensu referuntur esse percepta vel non irrationabiliter protervi negent vel alii tenaciter affirmare possint aliter evenire, ut non immerito philosophorum princeps Aristotiles dixerit non aliter se habere intellectum nostrum ad maxime intelligibile quam se habeat sensus ad maxime sensibile, volens hoc contingere non ex parte intelligibilis sive rerum sed solum ex parte nostri fragilis intellectus. Inquit enim: «Sicut victicoracum oculi ad lucem diei se habent, sic et anime nostre intellectus ad ea que sunt omnium nature manifestissima», vel ut habet prima translatio: «Dispositio enim intellectus in anima apud illud quod est in natura valde manifestum similis est dispositioni vespertilionis apud lucem solis». Ex quo verus ille philosophus (si quis unquam tamen verus philosophus fuit) Socrates tedio atque desperatione veritatis inveniende totam illam naturalem pretermisit philosophiam seque ad investigationem moralium non disputatione solum sed etiam vite totius institutione convertit et primus gentilium bene vivendi rationem et artem multa celebritate sui nominis adinvenit. Hinc etiam Achademicorum insurrexit opinio, que volebat nichil taliter notum et clarum esse quod dici debeat fixe et tenaciter affirmandum. Que quam vera sint olim noster Arpinas quatuor Achademicorum libris explicuit, et divus Aurelius tribus contra Achademicos voluminibus ad Romanianum scribens copiosissime declaravit. Unde non miretur quispiam si circa conceptum et nativitatem hominis diversi tum varia, tum etiam contraria tradiderunt. Et de conceptu quidem superius satis pro rerum noticia dictum arbitror. Nunc autem restat ut aliquid pertinens ad humana natalicia disseramus. Et principio, velut Augustinus ad Laurentium scribens ait: «Scrupulosissime quidem inter doctissimos queri solet et disputari potest, quod utrum ab homine inveniri possit ignoro, quando incipiat homo in utero vivere». Videsne quantus doctor confessus est se nescire nunquid ab homine reperiri queat quando sit hominis, hoc est rationalis animalis, initium? Nam quamvis fide certissima teneamus post perfectum humani corporis opificium deum, visibilium atque invisibilium conditorem, animam rationalem creando infundere atque infundendo creare, non ex aliqua preiacente materia vel de novo cum anime ipsius infusione creata sed omnino de nichilo; quando tamen hoc fiat, non est ab aliquo diffinitum. Quin etiam quanto tempore perficiatur illa imperscrutabilis membrorum nostrorum fabrica incertum est. Quidam enim volunt corpus masculinum perfici treginta diebus et feminam quadraginta et uno. Cui opinioni princeps medicorum Galienus adheret. Deinde hominis apparente figura vult membra crescere et alimenti continui viribus adolere. Alii vero volunt formationis tempus esse treginta vel quinque diebus amplius in masculis, quadraginta vero seu quadraginta quinque dierum spacium in femellis. Ut, quanquam videamus puellas citius pubescere quam viros et velocius fieri thoro maturas, quod patet ad sensum, in illa tamen invisibili formatione tardius velint feminas compleri quam viros. Quod an rationabile dictum sit ipsi viderint. Satis enim puto quod certitudinem habere non possint. Alii vero, quod meo iudicio propius ad veritatem accedit, minorem terminum formationis arbitrantur treginta dierum, maiorem vero quadraginta quinque. Alii putant extendi posse etiam ultra quinquaginta, ut secundum diversas dispositiones agentis, coagentis, atque materie futuri hominis formatio compleatur. Nec desunt qui velint formationis motus et partus terminos distingui duple proportionis abinvicem incremento, ut, si formatio completa sit in treginta diebus, postea fetus exactis diebus aliis sexaginta primum incipiat agitari deindeque post centum viginti dies septimestris partus edatur in lucem, et pari ratione a quibuscunque formationis terminis procedatur. Que si vera sint et masculi plasmatio treginta dierum periodo, sicut aliqui putant, ut premisimus, compleatur, nunquam masculos habebimus novimestres, nunquamque contingere poterit in septimo mense femine productionem atque puerperium consumari. Nam quid de Ptholomei atque Hermetis sententia dixerim? Quorum opinio si vera est, nunquam partum habebimus septimestrem. Etenim triplicem asserunt esse moram qua fetus ex casu seminis in matricem usque ad nativitatis terminum genitricis utero continetur, ut media sit ducentis septuaginta tribus diebus, maior autem supra numerum antedictum quindecim addat, minor vero totidem subtractione decrescat. Que si ad prefate duplicationis modum redigantur, relinquitur minor formationis terminus dierum ferme treginta septem. Nam si huic summe diei septimam partem demas, restat tibi punctaliter secundum hanc rationem minimum spacium formature, sicque, prout dictum est, partum nunquam habebimus septimo mense sed solummodo post octavum diebus decem et octo. Incorrespondentia quidem hec sunt atque vagantia, et quorum nulla possit firmitas obtineri. Unde non immerito Plinius Veronensis inquit ceteris animantibus statutum pariendi et partus egerendi tempus esse, hominem vero toto anno et incerto gigni spacio. Nam ut varias opiniones attingam, apud omnes convenit septimum ac nonum mensem editioni partus accommodatissimos, sextum autem et octavum ferme semper esse letales. Huius autem rei putatur ratio quod singuli conceptionum menses singulis sint planetis subditi et quasi quodam modo dicati. Aiunt enim primo mense dominari Saturnum, qui cum frigidus sit et siccus, humiditatem conceptus et seminum moderatur. Et quia fons est atque principium retentive, sistit et coagulat semen ut restrictum possit generationis operam consumare. Secundo Iupiter, qui, cum calidus sit et humidus et saluberrime complexionis, vitalis humoris aspersione adiuvat fetum confovetque calore dilatante materiam quam Saturnus astrinxerat, ut possint linee protrahi et embrionis corpusculum informari. Mox autem tertio mense, cum purgatis superfluitatibus que retardant fetus debeat commoveri, pro utriusque perfectione Martis subit imperium, qui siccitate sua redundantia demit et calore vim future motionis intendit. Continuatur et quarto mense caliditas solis dominio succedente, per quam de mundi corde et reliquorum moderatore luminum sole fetus taliter perficitur quod adventu rationalis spiritus informetur. Post has tamen duorum planetarum estuationes formatrix pulcritudinis et armonie corporee, si quid astrologis credi debet, conciliatrix Venus sceptra capit, et humiditate atque frigore suo excendentem calorem reprimit et siccitatem duorum iam mensium aspiratione conceptam irrorat. Tunc autem sexto mense Mercurialis frigiditas cum siccitate sequitur, qui contemperando superflua disponit ad motum. Demum vero sequitur Luna, que, licet frigida sit, humiditate tamen sua vitale fetui sufficit alimentum. Et sic planetarum cursu peracto completus est primus terminus pariture, et qui tunc eduntur in lucem vitalem ortum attingere perhibentur. Qui si mense septimo non egerantur et transeant in octavum quia rursus redire creditur Saturni dominium, qui princeps est, ut supra diximus, retentive, partus emitti non potest. Et si contingat exitum tunc fieri, quia Saturnus humane vite utpote siccus et frigidus hostis est, raro conservantur in vita, nisi forte robustior matris partusque complexio vel regionis faveat qualitas, ut possint influentie nocivi sideris obviare. Quod si in noni mensis spacium veniatur, benignitate Iovis, qui a complexionis et totius speciei forma vite nostre congruit, legitimus partus efficitur, et natus in vite longitudinem, nisi quid aliud obstiterit, conservatur. Hec ut a medicis tractata sunt et ex dictis inclite fame viri Thomasii nostri de Garbo sumpta collegi. Que quidem speciosius an verius dicta sint ipsi viderint qui Venerem frigidam, siccum Mercurium, et ipsam Lunam, que lumine solis luceat, contra Ptholomei doctrinam gelidam esse ponant. Cum quibus et hoc illi viderint qui celestis influentie vim iuxta situationem planetarum in signis, aliorum concurrentiam, qualitatem motus, diversitatem aspectuum, fortunas et infortunia tum diversam, tum contrariam opinantur, ut aut nullam aut minimam habeat vim super conceptus illa menstrua distributio de qua proxime fecimus mentionem. Nam quamvis verisimilior illa naturalis ratio videatur quam communiter omnes inducunt, ut octavi mensis partus ut plurimum vitalis esse non soleat, usquequaque tamen nec est necessaria nec concludens. Inquiunt enim conceptum hominem postquam sic creverit quod sibi matricis non sufficiat nutrimentum et latiorem spirationem exigat quam possit intra ventris angustias explicare, completo septem planetarum dominio vehementer ad exitum agitari, atque si exire non queat, taliter ledi quod toto sequentis mensis spacio si emittatur intereat. Ego autem nullo modo crediderim conceptum hominem posse taliter se concutere quod ledatur, obstante triplici panniculorum adiutorio, quibus molliter involvitur et salubriter continetur, nec expulsivam vim ad emissionem fetus intendi nisi maturis alligationibus, quas kotilidones vocant, et panniculis dispositis ad scissuram, sicut in castanearum dumis et mali punici fructibus intuemur. Quod autem sicut sexte ac octave diei crisis ut plurimum in egrotantibus sit letalis, septime vero vel none diei terminus sepius esse soleat ad salutem, aliquid anagolicum habet et simile cum mensibus conceptionis, ut idem sit in hoc de mensium numeratione iudicium quod ibi solet diurni spacii supputationibus assignari. Utrinque tamen causa latet, et cum effectus non sint nec hinc nec inde sicut assignantur certi, cum aliquotiens per experientiam contrarium videatur, non potest hoc in argumentum adduci. Communis tamen est opinatio quod septimus mensis et nonus vitales partus educant. Aliqui nedum ad Decimum sed ad unDecimum usque putant enixionis tempora dilatari. Quin etiam teste Masurio, cum quidam testamento nascituros filios instituisset heredes, et alium, si nemo nasceretur, secundo loco substituisset heredem, cum testatoris uxor partum mensibus tredecim tulisse diceret, contra agentem substitutum bonorum possessionem concessit pretor L8 Papirius, asserens quod nullum certum tempus statutum parientibus videretur. Unde Hyppon Metapontinus a septimo in Decimum mensem nasci posse filium extimavit, maximam septenario tradens circa conceptus et incrementa iam genitorum notabilibus terminis et effectibus dignitatem. Cum quo septimi mensis genituram vitalem plurimi consenserunt, ut Theano Pythagoreus, Aristotiles perypatheticus, Epygenes, nec non Empedocles cum Dyocle. Sed Euriphon Gnidius hoc constantissime negans octavi mensis vite congruum affirmavit enixum. Contra quem Epycarmus et communiter omnes feturam octavi mensis utpote non vivacem idoneam negaverunt, quam tamen Aristotiles, Stagirites, Caristius, et Dyocles vitalem posse contingere predicarunt. Hypocrates autem Chous Decimum, Aristotiles autem ferme solus etiam unDecimum admiserunt. Caldei vero septimo, nono, et decimo mense, sicut Censorinus scribit ad Q8 Cerellium, solummodo vitaliter nasci posse homines arbitrati sunt. Cuius assertionis longas et anxias rationes ex musice, arithmetice, astrologieque principiis haustas, cui cure fuerit legere, apud ipsum poterit invenire. Ab omnibus autem ferme receptum est, cum tempus legitimi partus advenerit, sicut in fructuum ligaminibus videmus atque corticibus, vincula conceptus rumpi et triplices illos panniculos aperiri moverique pro viribus parvulum ac etiam ab expulsiva genitricis impelli, quo pronus in verticem fatiscente matrice mirum in modum ab uteri claustro vivus et incolumis educatur. Adiuvat autem parientem et partum matricis humiditas et liquores qui intra fetus panniculos continentur, quibus ruptis humiditates ille prestant effusione sua quod possit infans facilius lubricare. Adiuvat et natura, sed super omnia, deus, qui mirabilia facit solus. Aiunt etiam, quanto plus more partus contrahit in matrice, tanto plus infantulum crescere difficilioremque confici genituram. Quin etiam super impregnationem plurimi negaverunt adeo quod divus Aurelius non dubitavit asserere quod diversos parentes gemini non possent habere, libro quinto De Civitate Dei, capitulo tertio, ubi mox facit de Nigidio rotaque figuli mentionem. Nunc autem sensum allegoricum explicemus.

<sal. lab. 2.15>	Quid ad litteram congruat ex fabulis ortus Herculis cum opere nature circa partum. In illis quas de natalibus Herculis prenarravimus fabulis queve apud alios leguntur, quedem sine quopiam figurationis involucro posita sunt, que secundum litteram oportet intelligi et ad illa que de partus et conceptionis condicionibus tacta sunt, quoad fieri poterit, adaptari. Nam sicut proxime dictum est, negaverunt aliqui ex diversis parentibus geminos posse concipi, quod Plautus Amphytrionis et Iovis distinctos unico partu filios ex Alchumena ponens docuit esse falsum, ostendens post conceptum ex Amphytrione filium alterum ex Iove iam plene matricis alvulo cohesisse. Hoc autem Augustinum, qui talis sententie maximus autor est, arbitror intellexisse de geminis qui eodem tempore sint concepti et nati. Quos forte, sicut tantus autor affirmat, diversos habere parentes non sit possibile. Non enim est verisimile quod ipse super impregnationem omnino negaverit, quam multis quotidie percipimus experimentis. Cumque raro gemini ambo vivaces sint, presertim si diversis temporibus generentur, «ubi paululum temporis», ut inquit Plinius, «inter duos conceptus intercessit, uterque perfectus nascitur, ut in Hercule et Yphycle fratre eius apparuit ». Ceterum septimi mensis fetum et vitalem et possibilem esse, quod Gnidius negabat Euriphon, divinus ostendit Homerus septimestrem partum astruens Euristei. At noster Ovidius decimi mensis enixum asseruit inquiens, ut supra commemini, «Namque laboriferi cum iam natalis adesset Herculis, et Decimum premeretur sidere signum», quod tamen aliqui negavere. Docuit etiam eodem ferme contextu ob maiorem in utero moram maiorem fetum et difficultatem maximam pariendi. Subdit enim: «Tendebat gravitas uterum michi, quodque ferebam tantum erat ut possis autorem dicere tecti ponderis esse Iovem. Nec iam tolerare labores ulterius poteram», et cetera. Denique Lucinam venisse corruptam et que Alchumene «donare caput Iunoni vellet inique », quid aliud voluit nisi de superstitiosa consuetudine mulierum accersitam incantatricem magam que, sicut illa narrabat, «Lucinam nixusque pares» carminibus impetraret? Cumque illam «media de plebe Galantis» residentem vidisset in ara, «brachiaque in genibus digitis connexa tenentem», metuens maleficii, «et "Quecunque es", ait, "domine gratare. Levata est Argolis Alchmene, potiturque puerpera voto"». Unde illa dimisso incantationis incepto consurgens magicum removit obstaculum, et hec facultatem habuit pariendi. Quod quidem hystoricum et verum fuisse Plinius Secundus clarissimus testis est. Quod autem Galantida transformaverit in mustelam malignitatem incantatricis ostendit. Que cum fuisset a perfectione sui iniqui propositi per fallaciam impedita, veneficas artes in ultionem intendit et ipsam in illud immundum animal commutavit. Que etsi vera non fuerit mutatio sive esse non potuerit sed apparens potius transmutatio, palam est infinitas ludificationes hac arte mortalium oculis ingeri, ut illa putentur ab omnibus esse que illius artis Tartaree potentia simularit. Est itaque fatendum sine dubio Thebanum Herculem ex Alchumena matre, Electrionis filia, ut vult Plautus, et Amphytrionis uxore, una cum Yphycle, sicut volunt Plinius, Solinus, et Servius, vel prout alii nominant Yphycleo, uno partu in lucem editos. Ex quo Yphycle genitum Hyolaum idem Solinus testis est. Qui, ut eiusdem autoris verba referam, «Sardiniam ingressus palantes incolarum animos ad concordiam eblanditus Olbiam atque alia Greca oppida extruxit. Hyolenses ab eo dicti sepulcro eius templum addiderunt, quod imitatus virtutes patrui malis plurimis Sardiniam liberasset». Hec Solinus, licet alii voluerint Herculis fuisse filium Hyolaum. Verumtamen ubi de Sardinia loquitur, vult Sardum Hercule, Noracem vero Mercurio procreatos, alterum a Libia, alterum ab usque Tarteso Hyspanie in Sardiniam permeasse, insulamque a Sardo, Nore vero oppidum a Norace dicta, mox autem regnasse illis proximum Aristeum in urbe Calari, quam condiderat, et subdit: «Sed et hic Aristeus Hyolaum creat, qui ad id locorum agros ibi insedit». Herculem autem arbitror, licet aliqui natum ex adulterio velint, Iovis filium reputatum propter virtutem eximiam et egregia opera, que visa sunt omnem humanitatis potentiam excessisse. De quo quia sequenti libro plura dicenda sunt, finem faciam et ad sensum allegoricum accedemus.

<sal. lab. 2.16>	Quid per ortus Herculis fabulam naturaliter intelligatur. Ergo secundum Ovidium solus Hercules natus est. Iuxta Plautum autem gemini, quorum nomina Plinius, Solinus, atque Servius expresserunt, Herculem videlicet et Yphyclem. In qua re cum sic Naso nominet Herculem quod Yphyclem omnino non neget, et Plautus sic protulerit geminos quod nomina silentio contexuerit, satis vero simile puto, ut et supra retuli, utrunque secundum sensum intrinsecum non de Hercule singulariter sed de uno quopiam solum homine cogitasse. Quilibet enim homo sic unus est quod et duo possint non immerito iudicari. Est enim homo interior, qui anima est, et exterior, qui est corpus. Quanquam Ciceronicus Scipio dixerit in VI De Re Publica libro: «Neque enim tu is es quem forma ista declarat, sed mens cuiusque is est quisque, non ea figura que digito monstrari possit». Nam licet iste plurimum dixerit, altius tamen sentientes quemlibet hominem esse duos homines voluerunt. Peperit igitur Alchumena geminos, modici tamen intervalli distinctione conceptos, hominem scilicet ex perpetua anima et corpore temporali constantem, hoc quidem ex Amphytrione, illam autem ex Iove. Et intervallum aliquod inter generationem corporis et creationem anime incidisse naturale quidem est, cum non nisi generato iam corpore illa divine maiestatis imago, rationalis anima scilicet, infundatur. Paululum etiam spacium dicunt ex eo quod, licet operationes anime, nutritio scilicet, formatio, respiratio, et motus, simul cum corpore videantur incipere, nichilominus tamen corpus primo perficitur quam anima rationalis ab illo rerum principe deo, sicut premisimus, infundatur. Sic et distinctis spaciis dicuntur fuisse nati, quia prius appareant operationes corporis quam rationis. Que quidem essentialis differentia hominis est. Nam corpus, cuius figuram tenet Yphycles, certum est traductione seminis a parentibus propagari, animam autem a Iove, hoc est ab illo primo rerum omnium motore deo, non ex aliquo sed prorsus ex nichilo procreari. Que quidem anima per Herculem figuratur. Et de Amphytrione quidem et Alchumena, quam Ovidius per sincopem ubique vocavit Alchmenam, et de ipsorum nominum ratione abunde superius dictum est, nec, quantum ad hoc spectat, oportet aliquid immutare. Yphycles autem dictus est ab "yphen", quod est "copulatio". Nam sicut in derivationibus dici solet, ab "ypos" "yphen" dicitur, que est "coniunctio". "Cleos" autem est "gloria", unde Yphycles dici debet quasi "gloriosa copulatio" sive "copulationis gloria". Nam inter mixta corpora, que ex quatuor elementis composita et copulata sunt, gloriosius et nobilius est corpus humanum. Hercules autem in figura anime ab "heris cleos" dictus est. "Heris" enim "lis" est, "cleos", "gloria", quasi "ex lite gloriosus". Nam cum naturaliter caro concupiscat adversus spiritum, si, prout decet, anima non superetur sed vincat, ex illa lite efficitur gloriosa non solum iuxta gentiles celebritate fame sed etiam secundum nos, si baptismi non desit ablutio, beatitudine felicitatis eterne. Ex quibus, ni fallor, ostenditur totam hanc de nativitate narrationem in his geminis, anima scilicet et corpore, manifestis adaptationibus inveniri. Ille vero septem dierum angustie difficilis enixus exprimunt qualitatem. Et forte non posset feminei corporis fragilitas laborem partus ulterius tolerare nec trans septendium tantos dolores protrahere, cum salute valeret, presertim si fetura caderet in octavum. Nam et octava dies solet cunctas hominum passiones infeliciter terminare. Sed id quod maxime qui legerit hec scire volet arbitror esse quidnam idem autor de Galantide finxit, expectans super hoc nostram audire sententiam ut acquiescat inventioni nostre vel aliunde querat iuxta suum desiderium edoceri. Dicam ergo quod sentio, quamvis gratissimum michi foret in tanta re cuius sequi possem vestigia reperire. Id ergo quod naturaliter mulierum adiuvat partum est illa vis anime que dicitur expulsiva. Hec maxime viget cum in toto corpore tum principaliter in nervis et his que ex nervis compacta sunt, videlicet intestinis, stomaco, atque vesica. Que quidem membra nervosa sunt et alba. Unde vim istam a locis seu membris in quibus principalius immoratur Galantida nominavit, a "galac" Grece, Latine "album" sive "lac". Hanc autem fingit autor esse plebeiam quoniam ad intellectus nobilitatem non ascendit sed tota pertinet ad motivam, quam vegetabili volumus esse subiectam. Specialiter autem subicitur nutritive, que quatuor habet potentias, scilicet attractivam, digestivam, retentivam, et expulsivam. Et ut de ceteris sileamus, expulsivam dicunt vim superflua depellentem. Strenuam autem faciendis iussis, hoc est fortem, velocem, et expeditam, dixit quia non potest retentive potentie viribus contineri, et quia velox ac agilis est in actionibus suis. Grata etiam fore dicitur ipsi Alchumene quia nescio quid gratius secundum corporeos sensus carni fieri valeat quam ipsam exonerare superfluis per naturales egeries vel sudorem. Decepisse vero dicitur Lucinam, hoc est vim retentivam partum constringentem, «dumque exit et intrat sepe fores, divam residentem in ara» vidisse, quam astu mentiti puerperii consurgere fecit. Nam vis ipsa quam expulsivam dicimus pro partus eductione multas humiditates expellit, quarum pinguedine eluditur et quasi decipitur retentiva. De cuius veluti manibus lubricans partus eripitur, et que quodam modo sedere visa est, dum expulsus humor effluit, resolutis conatibus elevatur. Intrare autem Galantis et exire sepius dicta est quoniam successivis impulsibus, quorum initia per quandam attractionem ad intus, finis vero per egressionem ad extra fiunt, expulsionis actio consumatur. Nam quod et «flava comas» fuerit, hoc etiam ad nervorum candorem pertinet, in quibus et membranulis ab eis compositis actus expulsive, sicut cernimus, procreantur. Verumtamen flavum non solum est idem quod album, sed etiam magis proprie color mixtus ex albo et viridi. Ex quo Virgilius inquit: «Flavaque caput nectentur oliva». Nec hoc primum a Marone dictum est. Longe quidem prius Ennius Annalium quarto decimo dixerat: «Verrunt ex templo placidum mare marmore flavo», spumas virentis maris flavo marmore designando. Nam et flava Ceres dicitur quando de virore cepit albescere. Hac igitur compositione coloris quid aliud datur intelligi nisi viridantis flegmatis mordicativa salsedo, que tum pungens impellit, tum lubricans et humectans educit egeries? Nec incongrue fingitur, cum prius staturam haberet erectam, commutatis in pedes manibus in quadrupedem transformata, que per oris ianuam enitatur, quoniam, ubi prius, cum embrio foret, in utero per umbilicum, sicut supra tradidimus, purgatio fiebat, ad inferiora se vis illa recurvans incipit et manibus, hoc est operatione, descendere et se per vasa purgatoria que inferius natura constituit explicare. Et quantum ad conceptionem attinet, ore parit. Nam idem matricis orificium semen recipit et partum emittit. Animal autem in quod mutata fuerit autor Ovidius non expressit. Dicit enim: «Ridentem prensamque illis dea seva capillis traxit, et e terra corpus relevare volentem arguit, inque pedes mutavit brachia primos». Et volens ipsam transmutatam compresso nomine signis denotare subiungit: «Strenuitas antiqua manet, nec terga colorem amisere suum» (remansit etenim flava); «forma est diversa priori. Que quia mendaci parientem iuverat ore, ore parit, nostrasque domos, velut ante, frequentat». Et strenuitatem quidem atque colorem mustele flavum cernimus. Et cum mustelarum duo sint genera, silvestre scilicet, quod et habitatio et magnitudo distinguit, alterum est in domibus oberrans, quod parit et nutrit catulos et ipsis adultis sedem mutat. Sunt autem non parvi autores qui tradunt ipsam ore concipere, aure vero effundere partum. Quod Petrus Damianus ad Desiderium scribens sanctoque conventui monachorum apertissime testatus est, quamvis hoc Ysidorus, non parvus autor, falso dicat aliquos opinari. Alii vero ponunt e contra quod aure concipiat et pariat ore, et huius opinionis, ut patet, videtur Ovidius, qui tamen de re incerta nolens aliquid asserere nomen subticuit, ne temere videretur aliquid affirmare; et eo maxime quia satis erat intrinseco sensui posuisse solam mutationem, licet in quod conversa sit animal sileretur. Nunc autem quid sibi moraliter velit idem exortus secundum alteram fabulam videamus. Unum tamen adiciam, quod, cum Naso dixerit de Galantide, «dumque exit et intrat sepe fores, divam residentem vidit in ara brachiaque in genibus digitis connexa tenentem», hoc ideo dictum esse quoniam, ut refert Plinius, «cum remedium alicui adhibeatur», assistere quampiam «digitis pectinatim inter se implexis veneficium est», et subdit: «Id compertum esse tradunt Alchmena Herculem pariente» imposuisse «circa unum ambove genua», ut actus enixionis impediretur. Unde constat hoc hystoricum fuisse. Allegorice vero forte significare voluit autor egregius maleficiorum vanitatem, que, quamvis difficultare valeant, naturales tamen actus tandem nequeant impedire.

<sal. lab. 2.17>	Quid moraliter sentiat autor de Herculis ortu prout fingitur Amphytrion studii gratia profectus Athenas Sicut Hercules noster, apud Athenas studiis occupato secundum aliam fabulam Amphytrione, conceptum habuit, prout superius memini me dixisse, sic ipso redeunte habet et ortum. Vana quidem esset conceptio quam nativitas non explicaret, verum talis exortus non est carnis sed intellectus. Conceptus equidem noctu atque die in noctis tenebras commutato septendiali partu, sicut refert Ovidius, post acerrimos dolores ab Alchmena tandem productus est. Nam septem liberalium artium illuminatio, que per septem dies figurata est, hoc est septem luces, philosophum perficit et producit. Dies enim a "dyan", quod est "lux" vel "claritas", dicta est. Unde septemplex liberalium artium lumen satis est ut Hercules, vir scilicet litibus, hoc est disputationibus, gloriosus, in lucem edatur secundum Ovidium; quo quidem doctrinationis excursu Alchmene, id est corpus nostrum et caro, miris laboribus maceratur, et invalescente spiritu sensitivoque domito longis studiis appetitu verus quasi philosophus parturitur. Nec ab re est quod concepto philosopho nascantur et gemini, scilicet Yphycles et Hercules. Nam cum duplex sit anime nostre vis, superior videlicet que ratio dicitur, et inferior que sensualitas appellatur, ex qua est appetitus sensitivus, cuius est consuetum et quodam modo proprium contradicere rationi (imo si ipsum in se consideres, semper rationi contrarium appetit et operatur), philosophus nunquam erit nisi appetitus parere didicerit rationi. Superior igitur pars per Herculem figuratur, que in philosopho nichil est aliud quam gloria contentionis et litis, quod, ut superiore capitulo dictum est, per hoc nomen Hercules, scilicet "heris", "lis", et "cleos", "gloria", designatur. Inferior autem correspondet Yphycli. Nam cum Yphycles sit, ut ibidem demonstratum est, copulationis gloria, tunc appetitus sensitivus est in sua copulatione gloriosus cum se coniunctum exhibet rationi, quod per obedientiam fit. Unde et philosophus velle videtur virtutis habitum in appetitu consistere sensitivo, quasi quoddam accidens in subiecto. Cum enim sensualitas sic est obediens rationi quod actus virtuosos delectabiliter operetur frenumque et moderamen recipiat rationis, tunc in homine dici potest perfecta virtus, tunc natus completusque philosophus. Natura igitur, quamvis non tempore, prius nascitur Yphycles, hoc est obedientia appetitus ad rationem, quam Hercules, hoc est philosophus, quoniam hic non potest, nisi prius acquiratur talis habitus, exoriri. Et quoniam hoc durissimum est atque difficile nec nisi septem illis intellectu quesitis lucibus de quibus diximus acquiri potest, septem scilicet concursu liberalium artium, non immerito dicitur Alchumena, hoc est caro corpusque nostrum, septendiu laborasse. Dicitur et ipsa vocata Lucina, hoc est complexio secundum quam plus et minus redditur docilis intellectus. Que quidem si a Iunone, id est mala celi influentia, corrupta mittatur, pendet partus, et doctrine perceptio maxima cum difficultate perficitur. Unde non incongrue fingitur ipsam a Galantide visam in ara sedentem, «brachiaque in genibus digitis connexa tenentem», ut ille ait. Galantis enim est vis anime sensibilis que dicitur apprehensiva constans ex potentia recipiente formas que a corporalibus sensibus imprimuntur. Que quidem vis sensationes particulares intelligit apprehendens singulares sensus singulariter, ut audire, videre, olfacere, gustare, atque sentire contactus. Discernit preterea et diiudicat inter ipsos sensus, videlicet quod unus non est alter, ut quod visus non est gustus. Comprehendit etiam res secundum quod in aliquo determinato loco sunt, quam vim solent appellare philosophi sensum communem. Et non solum hac vi, que etiam fantasia dicitur, queve semper exigit presentiam sensibilem, sed etiam ex imaginatione, que sic retinet percepta per fantasiam aut sensum communem quod sensibilis presentiam non requirat, composita est, cui et partibus eius imaginativa coniungitur et extimativa. Que quidem non sunt presentis speculationis. Est igitur Galantis vis hec anime sensibilis que dicitur, ut premisimus, apprehensiva, cuius sunt in cerebro mansiones. Quod quidem cum album sit, non incongrue dicta est ab huiusmodi colore Galantis. Et ipsa quidem ad sensibilem pertinens et ad illam intellectus altitudinem non ascendens merito dicta est plebeia. Hec autem sepius intrans formasque intellectui representans et exiens ad ipsos sensus ut ipsas formas accipiat, sic rationem, que ad intellectum pertinet, contra vim complexionis acuit et erudit quod tandem devicta malignitate nature philosophus oriatur. Et ex actuum predictorum frequentia, que studium est, sicut de se testatus est Socrates, fit homo ex tardo et hebete ingeniosus, ut sic illa naturalis indispositio quasi decepta cum surrexerit eludatur. Quod autem ipsa dixerit Alchumenam peperisse, ex hoc fictum putari potest, quia quos multum assidue studio deditos esse videmus non solum studiosos, quod cernimus, sed etiam scientificos arbitramur; eaque convertitur in mustelam per auresque concipiens ore parit quia doctrina maxime per aures percipitur et effunditur ore, hoc est sermone, vel quando sensa verbis exprimimus vel quotiens aliquem edocemus. Et qui cognoscit quam velociter intelligant eruditi, et quam citus sequatur ad mentis conceptus sermo talium intentionum indicativus, non incongrue dicet ipsam esse strenuam et velocem. Habitare autem in Laribus Alchumene dicta est quoniam anima in corpore existente non intelligit nisi ad fantasmata se convertat. Que cum separata fuerit intelligit absque fantasmatibus solum ad intelligibilia se convertens. Fantasmata autem actus sunt potentie perceptive, quam per Galantidem diximus figurari. Nunc autem quia de ortu conceptuque Herculis pertractantes satis ultra progressi sumus, finem huic volumini faciemus. Et descensum ad inferos et omnia que illic gesta finguntur in librum ultimum reservantes cum Lyci, Megere, et filiorum occisione, sequenti volumine labores Herculis, non omnes (infinitos equidem arbitror), explicabo, si tamen prius quod supra promiseram, Homeri fabulam, non ad illius divinissimi vatis profunditatem, sed iuxta parvitatem mei fragilis intellectus exponam.

<sal. lab. 2.18>	Expositio fabule Homeri de nativitate Euristei, et quid per ipsum Euristeum intelligi possit. Fabula igitur quam superius retulimus Homerum XVIIII libro Yliados posuisse, primo commonet Iovem non esse verum deum nec prescium futurorum falsoque per gentiles omnipotentem vocari. Qui cum vellet atque sentiret Herculem imperaturum in Argis, potuit decipi, quemve preter dignitatem vere divinitatis, quam utique non habebat, fatum tanti principatus et filii proprii contigit non tueri. Monet etiam eadem fabula nativitatum coniectores ut non ita temere presumant alicuius fortunam ex hora sui ortus describere. Quos certum est an alii eodem temporis actu nascantur et quem rectius eadem sidera respiciant omnino nescire. Probat et insuper illam Ptholomei doctrinam atque sententiam, astrologos scilicet non debere rem specialiter dicere sed universaliter veluti qui eminus rem aliquam conspicentur. Iudicia quidem hec, ut idem ipse testatur, sunt inter necessarium et possibile, nisi forte prenosticans propter anime vim in eo dominantem ex meliori parte futurorum cognitionem habeat. Solent equidem tales propius attingere veritatem. Nam quis, ut cetera sileamus, patienter audiat horum qui sidera se considerare posse credi volunt ineptias? Principio quidem, ut ipsos argumento suorum siderum confundamus, tanta est in minimo temporis spacio varietas quod geminorum, qui simul nasci non possunt, licet consequenter oriantur ob ferme imperceptibilis temporis successionem, fata diversa fore concedant. Negarent profecto si possent, nisi quotidianis exemplis prohiberentur. Ut omnino nequeant tantum de suo celo presumere quod audeant que geri videmus in terris suarum cogitationum impudentia denegare. Nunc autem cum celum inextimabili velocitate volvatur, quomodo possunt situm eius vel alicuius instrumenti fixione percipere vel quarumcunque traditionum canone reperire? Quod hoc profecto fieri non possit argumento sunt quicquid circa celorum adequationem hucusque mortalium ingenia reppererunt. Qui cum fuerint rerum huiuscemodi studiosissimi, nunquam potuerunt ratas celestium motuum regulas tradere, quasque mox corrigi non oportuerit invenire. Cumque quicquid dicunt eiusmodi sit ut aliquando coniunctionis alicuius effectu percepto sic in eiusdem reditu presumant imposterum evenire, nullaque post mundi fabricam, si nobiscum de mundi creatione et etate sentiant, constellatio sit iterata, sique mundum velint eternum, adhuc non videant variationibus finem et preteritarum nullam possint memoriam assignare, quis credere debeat fantasticis illis imaginationibus ut secundum domos, aspectus, exaltationes atque dominia, directiones aut retrogradationes, coniunctiones maximas et minores, et versatilis anni differentias, et alia que docent et somniant, et non potius unius cuncta moventis dei voluntate hec inferiora versentur? Sed multa videmus ipsos tum verissima, tum vero proxima etiamque in certum collata diem predicere. Fateor. Sed et non pauciora cernimus, si ipsorum iudicia discutiamus, falsissima predixisse. Cumque contendant artem esse verissimam sed hec que falsa dicuntur ex artificum ignorantia provenire, nonne ridiculum est, si quas aliquando predixerint veritates, homini simul et arti ascribere, mendacia vero solum artificis eiusdem ignorantie deputare? Adde quod illorum a quibus ista sumuntur traditiones tanta plerumque diversitate dissentiunt adeoque clara contrarietate sibi invicem adversantur quod nedum difficile sed prorsus impossibile sit, ubi magistros suos sequi velint, elicere veritatem. Sed hos dimittamus, qui de incertis, imo nondum vere deprehensis coniunctionibus et ignotis precedentium positionum effectibus sibi futurorum prescientiam blandiuntur, et ipsos suis erroribus involutos sinamus. Satis equidem Homerus docet aliquam celi congregationem non in hunc vel in illum aliquid vel portendere vel efficere sed indifferenter ad quemcunque tunc nasci contigerit iuxta divine dispositionis arbitrium, cui famulantur etiam sidera, pertinere. Sed non immerito desiderare potest qui ista legerit allegoriam. Inconveniens etenim est putare vatem Homerum sub illius fabule integumento nichil penitus voluisse. Denique cum hec fictio ponat exortum Euristei, qui dictus est Iunonis arbiter et Herculis durus rex et multiplex exercitator, quicquid de Hercule dicendum est sine dubio patebit clarius si huius rei misterium ante alia detegemus. Fuit igitur, ut divinissimus ille vates posuit, Euristeus Stelleni filius. Dicitur equidem Euristeus ab "eu" Grece, Latine "bonum", et "ares", "virtus" vel "Mars", et "theos", quod est "deus" vel "videns" seu "videre", quasi "boni Martis", id est bone contentionis et pugne vel bone virtutis, "deus", "videns", vel "iudex". Nam cum vis Martialis corporeeque virtutes tam bone possint esse quam male (utpote que si pro iusticia, utilitate, vel pace mortalium exerceantur, bone, si autem ad violentiam, rapacitatem, vel iniuriam referantur, male sint), que sic hominem exercet quod celum paret bona proculdubio est, que autem sic hominem occupat quod penis ascribat eternis mala censenda est. Deificandum igitur Herculem nostrum merito finxerunt poete exerceri per Euristeum, et ipsum sibi veluti regi subesse, qui erat meritis operum et virtutis deducendus in celum. Exercebat eum et Iuno, hoc est dei dispositio que cuncta dirigit et gubernat. Unde cum Hercules, ut patebit inferius, quedam arguatur inhoneste patrasse, non incongrue dicebat Lycus: «Hoc Euriti fatetur eversi domus pecorumque ritu virginum oppressi greges». Dicitur etenim omnes eius filias more turpissimo subegisse. Unde subiunxit ut distingueret inter hec turpia et Iunonis ac Euristei precepta: «Hoc nulla Iuno, nullus Euristeus iubet. Ipsius hec sunt opera». Videsne quam clare tragicus noster det intelligi Euristeum et Iunonem laudabilia semper iniungere, sed Herculem, hoc est hominem, a semet ipso turpia perpetrare? Nam quod idem Alcydes alibi dixit, «O quanta fudi monstra que nullus michi rex imperavit! Institit virtus michi Iunone peior», hoc, inquam, quod ipse de se dixit ex abditis philosophie sumptum est. Nam postquam obediendo Euristei Iunonisque preceptis generatus fuerit habitus virtuosus, ipsa virtus non solum prompte et delectabiliter sed etiam libenter operans instat, ut homo que sunt virtutis et laudis, etiam si nemo iubere videatur, cogitet, velit, et faciat. Quod autem dixit «Iunone peior», secundum carnis fragilitatem locutus est, que difficiles virtutis operas graves et penosas putat. Hic autem Euristeus filius est Stelleni, hoc est supercelestis coniunctionis que merito dicitur a "neos", "novum", et "stellis", quasi "nova siderum copulatio". Omnis enim celi stellarumque coniunctio nova est, et secundum veritatem incepti mundi nunquam fuit. Ex hac nascitur Euristeus, id est influentia celestis que inclinat et movet, generans in nobis primos motus, animas nostras. Ex quo dicitur Herculi, id est anime, dominari. Nascitur autem ex septimestri conceptu quia ex septem planetarum concursu vis cuiuscunque positionis stelligene procreatur. Dicitur autem Euristeus secundum Iunonis, hoc est, ut sepius dictum fuit, divine dispositionis, nutum Herculem exercere quoniam nullus constellationis effectus plus potest efficere quam divinitus permittatur. Fingitur autem Iuno infesta Herculi et durus imperator Euristeus eo quod carni et ipsi sensualitati et hominibus secundum carnem viventibus durum videatur iter imperiumque virtutum. Et re vera durus est donec in huius carnis mortalitate versamur. Sed deposita sarcina carnis placata videtur Herculi Iuno sibique filiam tradit uxorem, quam Greci vocant Heben, Latini vero Iuventatem dicunt. Est enim iuventa etas, iuventus iuvenum multitudo. Iuventas autem proprie ipsa dea est, licet his nominibus passim et promiscue abutamur. Quod ideo fictum est quia inextinguibilis fame celebritas etiam post mortem, imo maxime post mortem, virtuosorum memoriam comitatur. Que cum secundum successionem mortalium et diversarum etatum mundi non revolutionem, ut quidam finxere, sed varietatem quotidie renovetur, convenienter Iuventati 153dicitur copulatus Hercules. De quo cum plurima dicta sint, tamen innumerabiliora restant sequentibus disserenda.

<sal. lab. 2.19>	De Herculis nutritione et lacte quod a Iunone recepisse dicitur et lacteo circulo. Consequens est ut Herculis in lucem editi prosequar nutrituram. Tradit equidem commentatorum optimus Servius super septimo ac octavo Eneidos Tirintham civitatem Argis esse vicinam, in qua Hercules nutritus fuit, ob quod Tirinthius dictus est. Deinde teste Iginio nonnulli volunt «dormienti Iunoni Herculem» a Iove «suppositum, et experrectam» sibi lac dedisse, «sed postquam rescierit eum» Iovis ex Alchmena «filium esse, reiecisse eum a se. Ita lactis profusi splendorem inter sidera apparere ». Que tamen Eratostenes non Herculis sed Mercurii tribuit nutriture. «Alii autem» volunt «Herculem propter nimiam aviditatem multitudinem lactis attraxisse nec in ore continere potuisse, quod lac ore eius effusum circulum signavisse ». Et hec quidem de Hercule ponit Iginius. Claudius vero Cesar in Phenomenia Arati refert: «Iovis natum Herculem Iunoni dormienti supposuit, ut suggeret lac divinum et proficeret ei in virtutem. Quem cum Iuno evigilans deprehendisset non esse suum, subtraxit mammam et lac respersum est per celum». Fuerunt tamen qui dicerent eisdem autoribus testibus quod cum Ops Iove genito Saturno saxum pro fetu obtulisset, et ille non crederet, illam mammillis compressis fidem partus lacte fecisse, quo effuso lactei circuli species facta est. Et de eiusdem circuli causa atque natura prosequitur idem autor, prout patere potest studiosis. Legimus ergo Theophrastum, ut inquit Macrobius, voluisse circulum hunc, quem alii lacteum, alii galaxiam, alii vero lac dixerunt, «esse compagem qua de duobus hemisperiis celi spera solidata est, et ideo, ubi ore utrinque convenerant, notabilem claritatem videri». Fabulosum est hoc et penitus commenticium, quasi prima sui factione fuerint celestis spere due partes equales, et, veluti quidam argentarius aut aurifex pomi vel pile corpus intus vacuum coniuncturus, ita celi faber duo illa hemispheria commiserit et in orbis solidi glutinaverit rotunditatem. Sed irreligiosissimum est homines aliquid tale de deo, rerum omnium opifice, vel tradere vel opinari. Ut non immerito quesiverint aliqui philosophorum, mundi fabricationem non solum Theophrasti sed etiam Platonicam irridentes, que molitio, que ferramenta, qui vectes, que machine, qui ministri tanti muneris fuerint. Verbo quidem faber noster, qui dixit: «Et facta sunt omnia simul ante omnem motum, et absque motu materiam, formam, tempus, et motum creavit ex nichilo». Ut frustra irrationabiliterque queratur instans ante instans, motus ante motum, et quidnam preiacens fuerit unde tanta moles excitata sit. Sed ad verba Macrobii redeamus, cum iuxta Theophrasti sententiam, imo deliramenta, dixisset quid ille lacteum circulum esse censeret, subintulit: «Dyodorus ignem esse densate contriteque nature in unam curvi luminis semitam, discretione mundane fabrice coacervante concretum, et ideo visum intuentis admittere, reliquo igne celesti lucem suam nimia subtilitate diffusam non subiciente conspectui». Hic autem Dyodorus forte dixisset aliquid si celestis moles, quam quintam essentiam vocant, ignis esset, sicut Platonici et Egiptii videbantur astruere. Secundum quos dixit Ovidius: «Ignea convexi vis et sine pondere celi emicuit summaque locum sibi legit in arce ». Sed quoniam hec opinio veris rationibus explosa est, ne circularis celi motus, qui patet ad sensum, de necessitate probetur violentus et per consequens non eternus, neve ignis sine obstaculo in sua natura relictus a motu sursum et recto, qui sibi naturaliter inest, cessare et in circuitum ferri, quod sibi non convenit, arguatur, ad alia que ponit Macrobius veniamus. Subdit Democriticam de galaxie substantia rationem his verbis: «Democritus universas stellas brevesque omnes, que spisso tractu in unum coacte, spaciis que angustissima interiacent opertis, vicine sibi undique et ideo passim diffuse lucis aspergine continuum iuncti luminis corpus ostendunt». Hic, sicut videbimus, non parum attigit veritatem. «Sed Possidonius, cuius diffinitioni plurium consensus accessit, ait lacteum esse caloris siderei fusionem, quam ideo adversa zodiaco curvitas obliquavit ut, quoniam sol nunquam zodiaci excedendo terminos expertem fervoris sui partem celi reliquam deserebat, hic circulus a via solis in obliquum recedens universitatem flexu calido temperaret». Hic magis effectum quam essentiam declaravit, et magis quandam ipsius effectus convenientiam quam rationem. «Quibus autem partibus zodiacum intersecet superius» autor idem retulerat inquiens: «Zodiacum ita lacteus circulus oblique circumflexionis occursu ambiendo complectitur ut eum qua duo tropica signa Capricornus et Cancer, feruntur intersecet». De hac autem intersectione non Macrobio sed credamus potius optimo magistro talium Ptholomeo Pheludiensi, qui octave dictionis secundo capitulo libri sui, qui Arabice dicitur Almagesti, quod Latine sonat "maior perfectus", plene describit per quas celi regiones, que signa quasque attingens imagines circumductus sit. Appellans etenim hunc circulum Maiarati ac etiam Almaiarati, que voces, ut aiunt, "per quod aliquid tractum est" Latine significant, incipiens a figura quam Larem vocat curiose refert totum eius in Larem ipsum circumflexum. Hic enim vult quod pars quedam septemtrionalis Maiarati contineat tres spondiles que sunt apud centrum Scorpionis, et quod latus quod ibidem opponitur meridiei contingat stellam que est in anteriori calcaneo dextro Sagittarii et que est super manum sinistram. Dicit etiam stellam que est super hastula sagitte dicti signi sitam in medio Maiarati. Demum autem post multa revertens ad zodiacum ducit a duobus Edis, quos dixit esse in medio cinguli; deinde post hoc transit Almaiarati super pedes Geminorum. Albertus autem et alii philosophantes absolute volunt quod lacteus zodiacum transeat per signa Geminorum et Sagittarii, nec aliquam de Scorpione faciunt mentionem. Vellem autem huius diversitatis libenter invenire conciliatorem. Eius tamen determinationem prudentibus relinquens in medio pro nunc, donec aliud succurrat, apparet meo iudicio sic posse huiuscemodi discordiam concordari. Inquit enim Macrobius intersectionem lactei reperiri non per Cancrum et Capricornum sed qua hec duo tropica signa feruntur. Signa quidem sicut et totus aplanes motu suo de oriente procedunt in oriens, ut sic Cancer in Leonem et Caper in Aquarium pergant. Raptu vero none spere non pergit sed fertur in occidens, ut sic Cancer e limitibus tractus suis in regionem Gemini, Capricornus autem in Sagittarii deferatur, si nobis, ut fas est, imaginemur zodiacum stabilem atque fixum in spera, quam sine dubio credimus non moveri. Posito siquidem quod immobilis cum mobili zodiaco signis correspondentibus iunctus sit, principium motus Cancri, quo fertur in occidentem, est per spacia Gemini. Et ex opposita regione Capricorni motus erit in Sagittarium. Delatio igitur tropicorum erit hinc per Geminos indeque per Chyronem, quod verba Macrobii nedum patiuntur et innuunt sed etiam exprimunt, «qua», id est per quem locum, «feruntur» signa tropicorum, que loca sunt signa Sagittarii et Gemini, ut dictum est. Nec me latet circulos quos tropicos vocant intersecare zodiacum per sex signa. Estivalis equidem per Geminos Cancrumque circumducitur et Leonem. Alter autem, quam brumalem vocant, tractu suo tangit Ganimedem, Capricornum, atque Chyronem, ut cum duo tropica solstitialem circulum non relinquant, totam illorum circulorum sectionem Macrobius appellet regionem qua deferantur Capricornus atque Cancer, per quam certum est intersecari zodiacum galaxia. Possumus etiam secundum octave spere proprium motum, qui de occidente in orientem est singulis seculis uno gradu, intelligere verba Macrobii, ut sit sensus dividi zodiacum lacteo circulo ea parte qua, id est a qua, feruntur Capricornus et Cancer, ut illud «qua» significet separationem. Per hunc enim modum ab Ariete succedit et fertur Taurus, a Tauro Gemini, et a Geminis Cancer, et demum a Sagittario Capricornus. Philosophus autem, ut ad naturam lactei redeamus, velle videtur apparitionem huius orbis esse in summa regione ignis causatam ex stellarum spissitudine et ipsarum apparente continuitate iugique solis illuminatione, nec impediri visionem eius per speram ignis propter eius subtilitatem. Mirum autem est, cum secundum diversas mundi regiones planetarum varientur aspectus et situs, si foret hoc verum, quod ubique terrarum uniformiter appareat galaxia. Vult etiam aliquid contingere in hoc simile caudis et tractui cometarum ab exhalationibus condensatorum. Quam impressionem certum est in celo esse non posse, quod non est talium receptivum, nec in igne, uoniam resolverentur caliditate vapores. Ut verisimilius sit quod Albertus vult, et credo potius de mente fuisse philosophi, ut maxime constat ex prima translatione, galaxiam esse multas stellas parvas quasi contiguas in quibus effunditur lumen solis. Nescio tamen cur non dicamus illam celi partem naturaliter talem esse qualitate et essentia sua, cum videamus colore differre stellas abinvicem, ipsasque alterius esse coloris quam reliquum celum. Sed ista speculentur philosophi. Nos more nostro sensum misticum attingamus: Platonicorum fuit celebris sententia quod anime de lacteo circulo laberentur in terras et illuc beate redirent. Unde Cicero sexto De Re Publica dixit, ostenso Scipioni lacteo circulo, de animabus beatorum loquens, «Hinc profecti huc revertuntur». Diximus autem supra quod Iupiter sumitur pro voluntate rationali, Iuno vero pro appetitu sensitivo. Hercules igitur, hoc est anima ad virtutis apicem evasura, a Iove, id est rationali voluntate, Iunoni subicitur dormienti. Quiescente namque impetu sensitivo voluntatis opera nutritur anima lacte dormientis Iunonis, hoc est habitu virtuoso, qui cum incipiat et quodam quasi modo fundetur in appetitu sensitivo, nutrit animam que iam esse incipit virtuosa. Experrecta vero Iuno subtrahit mammillas et lac effunditur a Iunone, quia convalescens sensualitas in suam naturam redit. Et Hercules, id est anima, lac, hoc est inchoate virtutis habitum, perdit. Proficere vero lac istud dicitur ad virtutem quoniam hinc incipiat virtus ut sensualitas ad rationis obedientiam disponatur. Et quoniam ipsa virtus, ut Stoyci voluerunt, sibi premium est, et cum beatitudo sit in virtute, lacteus ille circulus locus dicitur beatorum. De qua re quia multa dicenda multotiensque sunt in sequentibus, finem libro et capitulo faciemus, si tamen non omiserim Herculem apud Tirintam civitatem nutritum a quibusdam fingi, quia "tyros" Grece, Latine "forma", et tyro rudis et fortis ac novitius sit, quoniam et in anime novitate et in formositate vite et in fortitudine et constantia morum ad virtutem anima nutriatur.

<sal. lab. 3.0>	Iuvat Herculem nostrum a matris utero in lucem eduxisse secundoque volumini fecisse finem. In quo si longior fui quam multitudini grata brevitas exigat, concedo cunctis et precipue doctis ut eximant quicquid viderint esse superfluum quicquidve iniocundum vel inutile scitu reppererint bona cum venia, sicut placet, abscindant. Et ego quidem, licet qua potui modum adhibuerim, id libenti fecissem animo, nisi damnabilis reputassem invidie vel que nobis cogitantibus occurrebant abscondere vel que tradebam ex occultissimis poetarum abditibus eruta brevitatis studio legentibus obscurare. Satis etenim, ni fallor, tum novitate rerum, tum insolentia studiorum tenebrarum habet ipsa materia, ut videretur exigere amplificationis claritudinem, non illam que cum brevitate vitari nequeat densitatem. Cupio quidem hec nostra qualiacunque sint, fideliter tamen tum congesta, tum inventa, non paucis, non multis sed omnibus, si possibile sit, innotescere. Saltem enim spero futurum aliquem qui nostro ductus exemplo se in meliora componet et altitudine mentis ac ingenii bonitate poeticam nostram, que prostrata iacet, in lucem honoris et in splendorem veri luminis revocabit. Nam quamvis poetica varia et altissima res sit et cuius magnitudinem non possimus mentis nostre cogitationibus emetiri, omnino tamen inaccessibilis non est et quam debeant bone indolis iuvenes desperare. Nam ut Flaccus noster ait: «Sapere aude. Dimidium facti qui cepit habet». Nec illos deterreat rerum moles, sed cogitent sibique persuadeant nichil esse tam arduum aut tam obscurum in quod non possint laboris indulgentia et assiduitate studii pervenire. Scio planeque fateor talem esse posse poetam, imo debere qualem optime nature vena et omnium artium eruditio, noticia rerum gestarum, morum apprehensio, et ipsius poetice exacta doctrina perficere poterunt et formare. Imo prorsus poetam esse non posse nisi fuerit, ut pauciloquio cuncta complectar, omnium rerum divinarum humanarumque scientiam consecutus. Nec ignoro quamlibet artium liberalium tantam esse quod vix etas hominis vel uni soli posse sufficere videatur. Et tamen quamvis hec impossibilia iudicentur, nolo quod quem ad hoc natura produxerit idoneum et declivem tante laudis habitum non excolat et quantum sibi fuerit possibile non sequatur. Nam ut posteriora commemorem, est quelibet artium liberalium cuiuscunque mortalis et ingenio et memoria et vita maior. Ita tamen ordinate sunt ut una videatur ex alia et aliqua ex aliquibus et quedam ex omnibus exoriri. Perfectio quidem grammatice logicam aperit, ambeque rhetoricam, et e contra. Arithmetica totius est matheseos mater et ipsa cum geometria musicam generant. Et ex his tribus conficitur, nedum comparatur astrologia. Et ex hoc realis scientie quadruvio trivium gignitur. Et huius versa vice ministerio quadruvium declaratur, ut quantum in una didiceris, tantum in aliis percepisse videaris. Habent singule, habent et omnes latitudines suas et proprietates intra quas, licet ad illam non possit perfectionem accedi, laudabiliter tamen versamur et excellimus. Discamus igitur et quantum possumus proficiamus. Nam ut inquit Flaccus, licet tantum «non possis oculo quantum contendere Linceus, non tamen iccirco contemnas lippus inungi; nec quia desperes invicti membra Gliconis, nodosa corpus nolis prohibere ciragra». Etenim ut ipse idem subiecit: «Est quoddam prodire tenus, si non datur ultra». Quis sane mentis recuset honestas congregare divitias, licet non possit Cresum Lidium aut Romanum Crassum vel alium quempiam inter divites ditissimum adequare? Quis arma movere pro patria, pro sacris et cerimoniis, pro fide sanctissima veri dei, proque salute sua atque suorum contempserit, licet Achillem non possit, Hectora vel nostrum Herculem emulari? Dimittamus ergo virtutes et vitiis contabescamus quod non possimus aliquorum qui nos precesserint merita sive meritorum opinionem quicquid egerimus adipisci? Desipiamus quoniam esse non possumus Salomones, frangamur in adversis quia Iob nequeamus et eius patientiam imitari? Et ut per singula non discurram, iaceant cum sua difficultate virtutes quoniam nimis arduum sit ad ipsarum apicem pervenire? Quod si hec ridicula sunt, nonne et omnium ridiculorum ridiculosissimum est altitudinem poetice, qua sola cum deo et de deo loqui possumus, cuique tot et tanta subiciuntur quot et quanta scitu digna sunt, que singulare dei et nature donum nobiscum innascitur, quamque non spernit nisi qui non intelligit, queve sic cum ceteris scientiis ludit quod ipsas noverit in sue constructionis edificium cum maxime dignitatis excellentia collocare, propter imaginarie difficultatis opinionem vel irridere si nescias vel non amplecti gloriosam tante rei magnitudinem si cognoscas? Nunquam pervenit ad summum gradum qui non ascenderit imum. Nec desperanda est eximia quamvis altitudo ad quam attingendam videas semitam, licet difficilem, ordinatam, sed intueamur tante rei apicem nec oculos perstringat nostros plenissime lucis splendor. Cogitemus ipsam super omnes scientias eminentem ex singulis quicquid sibi placuerit sub sui staminis tegmine contexentem, ut illa quandoque penitus subtegantur, quandoque visui se offerant simul texta et quasi sub auro nigrulum quiddam videantur decentissime renidere, et ipsam aspiciamus rebus dignissimis non parvam superaddere dignitatem, nosque ad tante rei fructum quamvis multis laboribus attingendum ardentibus animis componamus, et tanto ferventius quanto clarius videmus quod, etiam si ad illius sublimitatis altitudinem nequeamus ascendere, quicquid ut illuc perveniamus addiscimus nobis ad fructum nedum scientie sed ipsius sapientie cumulamus. Multa pereunt in ceteris artibus si finem quem intendimus amittamus. Quid enim prodesset litterarum nomina cognoscere, quid illas scribere, si debite nesciverimus litteras iungere litteris quasque voces denotent ignoremus? Perit totum agricolationis studium si pervenire non possimus ad fructum. Inanis esset armorum conficiendorum ratio si sustuleris militarem et ipsam disciplinam armorum et quod est ultimum, victoriam et triumphum. Sed quicquid, ut in poetam evadas, percipis, etiam si id non successerit, pro aliis facultatibus, quecunque fuerit illa, tibi preparas et adiungis. Ut in aliis tempus frustra possit effluere, quicquid autem temporis tradas poetice videas non labi sed colligi et ad utilitatem alterius fructus, si ad poesim non attigeris, applicari. Neque vos deterreat Flaccus noster cum inquit: «Sic animis natum inventumque poema iuvandis, si paulum summo decessit, vergit ad imum». Habet enim summum istud statum et latitudinem suam, in quo se transcendentes plurimi gradus sunt, in quave speciositate multa conveniunt. Alias enim semper unicum, imo nullum habuisset poetam cunctis temporibus excolendum humanitas. Nam licet inexcessum aliquem inter illos qui fuerunt possimus ostendere, illum tamen prorsus inexcessibilem quem sola mente concipimus non possumus demonstrare et nulla penitus foret commendatio poetarum. Nam quod inquit «mediocribus esse poetis non dii, non homines, non concessere columne», non ita intelligendum est quod citra summum laudabilem non liceat esse poetam, nec quicquid paulo summo decesserit omnino vergat ad imum. Etenim si hoc poeta sensisset, plane sibi nullo modo constaret. Dixerat enim prius: «Verum ubi plura nitent in carmine, non ego paucis offendar maculis quas aut incuria fudit aut humana parum cavit natura». Si enim paucis non offenditur maculis, longe magis summus erit qui nullis offendet. Ergo sic intelligi debet ipsa mediocritas, quod quicunque supra mediocrem sit poetam inter summos possit et debeat computari, ut satis sit mediocritatem excedere quo poeta possit inter summos, quod ille videtur exigere, numerari. Hanc igitur supra mediocritatem, quis est quem natura composuerit ad hoc declivem et idoneum qui debeat desperare? Ergo rei magnitudinem et splendorem altis animis amplectamur, ut huius rei cupidine in cuncta que disci docerique possint queve sint libero homine digna ardentis studii vehementia penetremus, quando nulla res doctrina queri potest ad cuius perfectionem maiora vel plura, sicut primo libro disputavimus utque constat per evidentiam, requirantur.

<sal. lab. 3.1>	Quod non unus solum sed plures Hercules fuerint. Hoc itaque iam tertio volumine de laboribus Herculis quos inter poetarum carmina legimus tractaturi, prefandum arbitramur quot Hercules fuerint et quid per Herculem poete videantur intellexisse. Nam quod solum unus fuerit repugnant tempora et rerum gestarum tum varietas, tum multitudo, tum terrarum diversitas et inter se distantia loca prohibent arbitrari. Quis enim affirmaverit unum et eundem Herculem Indiam bellaciter peragrasse et illic in extremis mundi partibus reliquisse victoriarum monimenta et in occidui maris hostio viam occeano fecisse, fixisse columnas, superasse Gerionem et Antheum, ac ortos Hesperidum spoliasse, cum nedum tot preliis laboranti sed etiam ambulantibus vitam sufficere ad tanta terrarum spacia transmittenda vix sit possibile? Nam de ratione temporum invenitur Phylocorus Actidis secundo libro scripsisse quod Hercules Theseum, qui cum dilecto Perithoo ad rapiendam Proserpinam, Orci, regis Molossorum, coniugem, profectus erat, cum devorato Perithoo per Cerberum, horrende magnitudinis canem, Theseus in mortis periculo versaretur, eum adveniens liberavit et ob id dictus ipsum ab inferis eduxisse. Que quidem gesta notantur tempore Ericthei, Atheniensium regis, qui fuit sextus a Cecrope, cui conregnavit apud Argivos Pelops, Abantis pater. Quin etiam et ipsius Cecropis tempore, quo fertur Deucalioneum diluvium extitisse, quique primus regnavit Athenis, invenimus Phenicei Herculis mentionem, a quo usque ad Theseum, Atheniensium regem, connumerantur anni trecenti treginta duo, et usque in Erictheum, cuius tempore Thesei liberatio designatur, anni plus quam ducenti computantur. Ut ex hac temporum ratione satis appareat non unos sed plures Hercules et Theseos fuisse, si voluerimus cum Eusebio, secundum quem dictas supputationes fecimus, et semet et alios concordare. Legitur etiam Hercules teste Cledemo, qui et Malchus dictus est, licet apud autorem Hystorie Scolastice non Cledemus sed Heldeus vel, ut aliqui codices habent, Eddeus dictus sit, qui Iudeorum scripsit hystoriam, ut Moyses, tum cum Ephran et Iaphran, filii Abraham ex Zetura, quam post mortem Saray duxit uxorem, Libiam peterent, a quibus ea regio Africa dicta est, eisdem auxilium prebuisse ipsumque duxisse in uxorem Etheam (vel, ut alibi legitur sed corrupte, ut arbitror, Hecheam), filiam Iaphran, et ex ipsa genuisse filium nomine Dyodorum. Cum autem teste Ieronimo ab ultima etate Nini, regis Assiriorum, cui successit Semiramis uxor, quove tempore natus est Abram usque ad tempora Troiane captivitatis, quam una etate precessit Hercules, qui Troiam primo ceperat sub Priami patre Laomedonte, fuerint anni octingenti treginta quatuor, cumque vixerit hic famosissimus patriarcha centum septuaginta quinque annis, ut verissima testatur hystoria, quis dixerit eundem Herculem filiis Abrahe proficiscentibus in Libiam fuisse solatio et Troiam sub Laomedonte, elapsis hoc medio tempore quingentis annis et ultra, bellaciter diruisse, presertim cum Thebanus Hercules anno quinquagesimo secundo sue etatis pestilenti comprehensus morbo ob dolorum remedium legatur se in rogum ardentem coniiciens expirasse? Fuerunt igitur proculdubio plures Hercules. Nam et Varro traditur quadraginta et tres Hercules numerasse postque ad admirationis causam abigendam dixisse quod omnes qui aliquid fortiter manu fecissent Hercules appellativo veluti nomine dicebantur. Verumtamen Alchmene filius atque Iovis, natus, ut plures volunt, Thebis, et, ut aliqui scribunt, apud Tyrintum (unde et Tyrintius dictus est) proprio nomine vocatus est Hercules et omnium poetarum carminibus celebratus, cui tanquam reliquorum heredi, imo tanquam unus Hercules extitisset, ferme cuncta que de tot Herculibus legebantur nedum poete sed hystorici sine personarum vel temporum differentia tribuerunt. Unde et apud Statium legitur iam deificatus pro suis Thebis ad Iovem fuisse locutus, cum tamen constet ipsum Creontis tempore floruisse, qui post Edipum sive Edipi filios regnum habuit et eius filiam Megeram habuisse pro coniuge, et forte non eius Creontis qui in belli Thebani temporibus fuit sed alicuius posterioris. Illum enim Theseus, hunc interfecit Lycus. Unde Megera dixit, «Patrem abstulisti, regna, germanos, larem», et post pauca, «Quid geminum nefas mixtumque nomen coniugis, nati, patris? Quid bina fratrum castra? Quid totidem rogos?» Ex quibus satis constat mixtim de Hercule cunctos poetas, licet plures fuerint Hercules, nulla gestorum vel temporum servata ratione suis carminibus retulisse. Ut, quotiens videris inter poetas hanc personarum, rerum gestarum, et temporum confusionem, hinc ipsam exortam poetica autoritate conicias, quod ipsi non ut de pluribus sed veluti de uno tantummodo simul gesta diversorum temporum congerentes locuti sunt. Nam et Cicero noster plures Hercules numeravit. Unus equidem Oetheus fuit, cui illatis facibus «in domum eternam patris ex illo ardore», ut inquit Accius, patuit aditus. Hic est qui Euristeo servivit. Alterum autem ex antiquissimo Iove natum dicit et Lysito, quem cum Apolline tradunt tripode certavisse. Hic forte cum Phebo servivit Admeto regi. Tertium Nili filium commemorat, quem putat aliorum testimonio litteras Frigias invenisse. Quartus autem ab eodem ponitur alterius Iovis et Asteries, que Latone soror erat, filius, qui Carthaginem genuit, a qua Byrsa, quam Dido condidit, Carthago dicta est. Hic autem apud Tyrios devotissime colebatur. Alterum autem Indicum, quem Belum dictum asseruit, nichil de eo preter nomen assignando nominare videtur et alium ut sic senarius compleatur quem ipse tertium vocat. Ex quibus satis apparet, sicut secretiore hystoria divo Augustino teste dicuntur, plures Hercules et Liberi patres extitisse. Unde cum unus tantum apud poetas celebratus sit, nemo requirat quomodo sit possibile Herculem, ut premisi, fraterno Thebarum bello ceu iam ascriptum celo deum esse et post hec omnia Creontis filiam Megeram habuisse pro coniuge. Que sic canuntur a poetis quod videantur ante illa potius extitisse. Nec miretur plures annorum centenas inter unum et aliud quoddam fortissimum facinus incidisse, ut omnino negari possint ab eodem Hercule gesta; sed omnino desinat quilibet, cum tale quiddam non consentaneum deprehenderit vel apud eundem vel apud diversos poetas, contendere vel damnare.

<sal. lab. 3.2>	Quibus sideribus Hercules fuerit ascriptus ab astrologis et poetis. Et gentiles quidem de Hercule sicut et communiter de ceteris quos deos vocant varie locuti sunt varieque senserunt. Et quoniam voluerunt ipsum, ut ultimo declarabimus volumine, celo ascribere, quidam astruxerunt stellam Martis Herculem esse. Cui rei testis est Iginius. Inquit enim, dum planetas enumerat, quod etiam Germanicus Cesar in Arati Phenomenia plane testatus est: «Tertia est stella Martis, quam alii Herculis dixerunt». Alii, sicut probat Macrobius, voluerunt Herculem esse solem. Cui sententie non mediocriter astipulatur ipsius nominis interpretatio. Hercules enim quasi "heracleos" dictus est, id est "aeris cleos", hoc est "gloria". Que autem est maior aeris gloria quam illuminatio solis? Et secundum istum modum, quantum ad mores Herculis, intelligitur illa potestas solis que virtutem prestat humano generi vimque maiorem ad similitudinem maiestatemque deorum. Et prout Mars esse creditur cum Gigantes vicerit, virtus intelligitur potentiaque deorum. Unde, sicut idem Macrobius attestatur, apud Egiptios veluti carens initio colebatur et tanquam fuerit ante omnem illam memoriam infinitorum seculorum quam se opinabantur habere vel volebant alios opinari sine principio, vetustissimus habebatur. Etenim sicut ex Solonis autoritate Platonicus refert Critias, sacerdos ille Delticus regione, Satyricus autem urbe, non dubitavit asserere Athenam deam urbem Atheniensium condidisse ante Solonis tempora novem milibus annorum et urbem Sayn mille annis post ipsas Athenas fundasse. Que quam insana sint et omni carentia veritate docent sacre littere, que, cum afflatu sancti spiritus, hoc est dei digito, scripte sint et in futuris verissime sint reperte, certissimam fidem, quicquid ogganniant irridenda sophysmata philosophorum, super omnia promerentur. Nam quod Cicero de Egiptiis locutus est, apud ipsos constare memoriam quadringentorum milium annorum, quis est qui non debeat irridere? Presertim cum verisimile non sit gentilitatem, in cuius manibus erant potestates et iudices orbis terrarum, Christiane fidei credere debuisse mundi principium respectu tam infinite multitudinis annorum recentissimum predicanti, si potuisset tot ciliadum curriculos contra mundi novitatem veris testibus obiectare. Eratostenes autem, ut refert Iginius, Herculem illam celi imaginem quam Engonasim appellant esse voluit, quam quidam moderniores Nixum vocare maluerunt. De cuius situ ubi de ortis Hesperidum acturi sumus reddemus dei indulgentia rationem, et ubi de eius pugna cum Liguribus, quamvis alii hanc eandem celi imaginem non Herculem sed alios esse tradiderint. Nam eodem Iginio autore Arietus Tegeates, hystoriarum scriptor, vult ipsum esse Cetheum, Lycaonis filium, Megistonis, non ut alii putant, Calistonis, quam in ursam conversam voluit, patrem fuisse. Egellenen autem dicit asserere Engonasim esse Theseum, qui toto annixus corpore Troezene saxum extollere videatur. Finxerunt etenim Greci Egeum sub illo saxo ensem Ellopium posuisse et Ethram, Thesei matrem, vaticinantem dixisse coniugi suo Egeo quod filium Athenas non mitteret donec lapide sublato illum gladium retulisset, quamvis alii tradiderint de eadem imagine varia. Nam et Thamiris excecatus a Musis et Orpheus a Tracum mulieribus interfectus et Ysion, Centaurorum pater, et Prometheus in monte Caucaso religatus (adeo cuncta perturbata sunt fabulis) reputatur. Constantior attamen fama est ut Engonasis credatur Alcydes pellem leonis in manibus retinens, paratus ad pugnam. Sunt etiam qui velint Ophyucum, qui et Anguitenens et a nonnullis Serpentarius dictus est, Herculem esse, serpentem apud Sagarim, Lidiorum flumen, qui seviens in homines ripas etiam frugibus orbabat, interficientem. Ex quo ab Omphale, Lidorum regina, multis ornatus muneribus ad Argos remissus est. Nec tamen et hunc Ophyucum sic Herculem esse persuaserunt quin, sicut idem astipulatur Iginius, alii voluerint ipsum esse Carnabonta, Getarum regem, qui, cum hospitaliter recepisset Triptholomum, qui ad partiendum semina mortalibus missus erat, eum voluit, interfecto uno ex anguibus quibus currus eius vehebatur, occidere, sed beneficio Cereris altero dracone currui subiecto defensus evasit, exactaque ab ipso pena, rex voluntariam mortem eligens a Cerere inter sidera positus est. Aliqui autem tradunt ipsum Triopam, Thessalorum regem, fuisse qui destructo Cereris templo sibi domum edificare voluit. Germanicus autem in Arato refert astrologos putare Serpentarium fuisse Asclepium, Apollinis filium, quem, quod mortuos medicinis revocaret in vitam, Iupiter fulminans interemit. Hercules etiam, ut idem narravit Iginius, creditur a nonnullis una cum Apolline Geminorum signum esse, quod tamen communiore sententia dicitur esse Castorem et Pollucem, qui simul maxima concordia vixerunt nullo modo de regno certantes. Nec miretur quispiam hanc fabularum varietatem et quod, cum idem facinus diversi diversis ascribant, tandem aliqui unico Herculi tribuant. Nam quamvis reliquas diversitates difficile sit ad concordiam reducere, qui tamen faciunt ab aliis discrepantes Herculis mentionem astruentes ea facta fuisse per Herculem que alii de aliis retulere sine multa controversia concordantur. Etenim ut precedente capitulo dictum est, omnes qui aliquid fortiter manu fecerunt Hercules appellativo veluti nomine dicebantur. Ut dici non debeat hos cum aliis discordare, licet hi propriis fortium virorum nominibus usi sint, illi autem eosdem per Herculis commune vocabulum duxerint exprimendos. Et videntes diversitatem ipsorum nullius autoritati derogantes nec volentes hoc vel illud in re prorsus obscurissima confirmare, viam mediam elegerunt per quam omnem calumniam reperte discordie fugerent, et dimissa propriorum nominum contentione irreprehensibiliter loquerentur appellativum nomen Herculis assumendo. Et forsitan hec fuit quedam quodam quasi modo necessitas ut tot et tanta sub Herculis nomine traderentur, postquam certum aliud de rerum gestarum actoribus non poterant reperire. Quibus autem aliis accipiatur modis superfluum est hic colligere, quoniam infra singulariter apparebit.

<sal. lab. 3.3>	De statura, fortitudine, agilitate, bellacitate, atque complexione et valitudine Herculis. Unum tamen ad quod sepius redeundum erit pro dicendorum claritate volo premittere, quod poete, divinissimi quidem viri, considerantes in hominibus et in omni specie humanarum operationum quecunque sint inveniri posse summam altitudinem et cacumen, ad quod possint non omnes sed omnino pauci conscendere, quicquid tale in operibus aut statu humani corporis aut anime reppererunt totum Herculi, tanquam ab ipso cuncta gesta sint et ipse per omnem modum excesserit, sine discrimine tribuerunt. Et ut hoc aliquali disputatione planius faciamus, sunt in corpore magnitudo, vires, agilitas, sanitas, et belli gloria. Et statura quidem Herculis teste Solino maxima fuisse traditur que soleat in hominibus reperiri. Quam plerique tradiderunt septem pedum esse et illam neminem excessisse. Sed ista proceritas proculdubio Gigantea dici non debet qualem fuisse eundem Herculem invenimus. Nam et Horestis corpus oraculi iussione refossum septem cubitorum fuisse traditur, quorum quilibet pedem et semis geometrica ratione traditur continere. De Gigantibus autem refert Plinius quod rupto in Creta monte ob terre motus concussionem inventum sit humanum «corpus stans quadraginta et sex cubitorum». Sed venerabilis noster Boccatius in Genealogiarum libris meminit mirabilem staturam cuiusdam Gigantis in specu montis prope Drepanum antiquissimum litoraleque Trinacrie oppidum nostris temporibus fuisse repertam. Quod et verum est: dum hoc apud ipsum legerem, michi constitit in memoriam mee pueritie redeunti. Memini quidem dum essem tredecim annorum Venetiis et a videndo cum quibusdam coetaneis meis Giganteum dentem, quem Veneti gloriantur fuisse Golie, inter viros mercatorios fidei et autoritatis non parve, scilicet institores apothece serifice in qua degebam, de illiusce Gigantis inventione et reliquiarum stupenda magnitudine confabulationem plurimam extitisse, idque, ut recens natis et in rerum novarum atque singularium noticiam venientibus contingere solet, adeo menti inhesit nostre quod legens illa Boccatii michi visus sum in eiusdem narrationis presentiam rediisse. Non igitur credendum est Herculem septem pedum et non maiorem implevisse magnitudinem, qui sine dubio Gigas fuit, ut in ultima legitur tragedia, cum inquit Alchmena: «Huc ille decrevit Gigans! O quanta, Titan, in nichil moles abit! ». Nam ut tradunt geometre, tria grana ordei faciunt digitum, quatuor digiti palmum, quatuor palmi pedem. Et cum miliarium constet mille passibus et quilibet passus explicet quinque pedes, miliarium clarum est pedum quinque milia continere et, quoniam secundum nostras dimensiones miliare terminatur summa trium milium brachiorum, satis constat quinque pedes trium brachiorum explere mensuram. Ex quo colligitur Herculem iuxta Solini terminationem quatuor brachiorum et quinte partis brachii secundum stantis corporis faciem extitisse. Ad quam proceritatem cum etiam nostro tempore videamus quosdam attingere, non est quod dici possit hanc esse longitudinem Giganteam. Nam et idem Solinus atque Plinius testes sunt Augusti temporibus Pusionem et Secundillam decem pedum fuisse statura. Nec omiserim, sicut Agellius (vel, ut verius credo, Aulus Gellius) scribit, Plutarchum, Traiani magistrum, retulisse quod Pythagoras ex mensura stadii Herculei, quod suis sexcentis pedibus, ut asserit, metitus est, comparata cum stadiis communibus Grecie, que totidem pedibus aliis constabant, referendo mensuram pedis ad reliqui corporis proportionem veram staturam Herculis invenisse. Quod quidem propter quotidianas mutationes ponderum et mensure et diversas in hoc consuetudines regionum et propter enormitatem pedum, quos usquequaque non arbitror regulares, non credo potuisse liquido reperiri. In qua quidem re etiam Auli seu Plutarchi demiror errorem, qui stadium, quod constat miliarii partem octavam esse, sexcentorum pedum numero definivit, cum apud geometrie autores liquido tradatur stadium sexcentis viginti quinque pedibus terminari. Ut, cum ipsum Alcydem nostrum supra probaverimus fuisse Gigantem, quam ardue verticem extulerit, nec possim nec audeam affirmare. Hoc igitur in medio relinquentes satis sit ostendisse quod hunc corporee molis terminum et excessum Herculi super omnes homines tribuerunt. Tribuerunt et vires. Quod quia manifestum in laboribus eius erit, non curo presentialiter explicare, cum hoc solum quod celum tulerit, si consideramus ipsam hystorie litteram, satis probet. Et agilitatis quidem Herculee, que de motus velocitate deprehenditur, nonne satis est quod legimus Herculem uno anhelitu cursum totius stadii peregisse? In cuius fine cum respirando stetisset a stando cursus illius mensura stadium dicta fuit. Que secundum Agellium seu Plutarchum, ut dictum est, sexcentos continet pedes, cum tamen apud omnes alios viginti quinque pedum reperiatur additamentum. Bellicosum autem fuisse plurima docent, ut pugna cum Centauris, cum Gerione, cum Amazonibus, cum Antheo, et apud Indos. Et denique, sicut inquit Maro noster, inter laudes suas celeberrimum est «ut bello egregias idem disiecerit urbes,Troiamque Ethaliamque », et alia multa que suis locis et capitulis disseremus. De corporis autem salubritate satis poete viderentur innuere, tot manu monstra tamque crebra cum inducitur superasse. Que quidem morbosi corporis fortitudine facta fuisse aut prorsus fieri potuisse ridiculum est putare. Quis enim affirmet non exploratissime fuisse sanitatis illum de quo scriptum sit: «Protinus reduci novus paratur hostis; antequam letam domum contingat, aliud iussus ad bellum exeat. Nec ulla requies tempus aut ullum datur, nisi dum iubetur», et infinita talia que si legerimus, oppositum satis possent abundantissime nos monere, Herculem fuisse felicis et continuatissime sanitatis?

<sal. lab. 3.4>	Sed ipsum maniosum et epylenticum extitisse testis est philosophus, qui retulit in Problematibus primo capitulo quarte partis, quod est totius libri trigesimum principale capitulum, fuisse melancolice complexionis et occupatum egritudinibus que a nigra colera generantur. Unde subiunxit epylenticorum morbum ab antiquis sacrum et Herculeum appellatum. Cui rei, quantum ad hystoriam pertinet, furoris umbraculo prima deservit ad litteram tragedia, ubi furentem demumque cadentem, quicunque Seneca vates ille fuerit, describit Herculem. Poete tamen suo figmento servientes, volentes in Hercule virum perfectissimum demonstrare, in omnibus etiam corporalibus officiis ipsum celebratissime retulerunt. Et hanc sanitatis prestantiam, quam affirmare non poterant de laborum frequentia, reliquerunt presumendam aut furoris involucro celaverunt, astruentes ipsum non provenire de corruptione nature sed a Iunone missum irate divinitatis ordinatione.

<sal. lab. 3.5>	Quam virtutem seu virtutis modum Herculi tribuerunt. Animi vero bonis Herculem mirabiliter ornaverunt, ut nunc philosophum, nunc sophystam, nunc summum astrologum celebrarint. Quantum ad virtutes autem attinet, sciendum est quod, sicut in vitiis hominum reperiri potest tam perdita et abiecta condicio quod quicunque se illis infrenem submiserit non humanus censeri debeat sed bestialis, ita et in virtutum modo quidam reperitur excessus quem qui conscenderit mereatur appellari divinus. Et ut hoc breviter explicemus (erit enim hec materia ultimo libro, ubi deificationem Herculis attingemus, ex proposito pertractanda), illa cunctarum virtutum excellentia que supra communem virtutum humanarum statum fertur et ad quam «pauci quos equus amavit Iupiter aut ardens evexit ad ethera virtus diisque geniti potuere» conscendere, hec, inquam, virtutum excellentia, licet raro licetque difficulter possit in quopiam inveniri, virtus heroica nominatur atque divina. Nam sicut rupta humane rationis armonia militantibus passionibus appetituque sensitivo regnante vel infirmitatis violentia corruptis organis rationis vel fedo atque detestabili depravate consuetudinis habitu iam infixo vel propter egritudines orbitatum in nobis bestialitas generatur qua ferarum more vivimus et operamur, ita si bono celo, vel, ut veriore loquar vocabulo, dei favente clementia, intentissima voluntate assuescimus actibus virtuosis, communem statum humanitatis transgressi vitam celestem vivimus universisque consulimus et operamur, ex hoc facti quodam modo sicut dei, non quod in dei vel angelorum essentiam commutemur, sed quod ad illum vel illos per quandam similitudinem accedamus. Qualiter autem hunc statum Hercules tenuerit, quicquid veritas habuerit, poete fabulas hystoriis permiscentes, sicut infra patebit, mille modis et fictionibus tradiderunt in cunctis illam excellentiam ostendentes que proculdubio dei, non hominis videretur, sicut facile patere potest singula ponderanti. Denique quicquid humanis viribus arduum, excellens, inaccessibile vel intellectu vel actu reperiri potest in laudem Herculis astruxerunt, tanta ipsum gloria provehentes quod nedum unius hominis opus sed totius exercitus labores eidem, quasi solus id fecerit, ascribant. Et quod aliquando toti humano generi, quandocunque fuisset maior hominum multitudo, dici non queat extitisse possibile, ut aperuisse ruptis aut diductis montibus occeano viam quo medias terras influeret, quia tamen haberet cum aliarum aquarum diductione similitudinem quandam, etiam Herculi tribuerunt. Sed quoniam hec omnia planius et singularius dicenda sunt, finem faciam. Etiam labores Herculis, non dico quidem omnes, quia temerarium esset id promittere, sed quot collegi quotque nobis hec meditantibus occurrerunt, explicabo, ferme cunctis allegorie lumen annectens, ne videantur, imo ne credantur omnia que de Hercule legimus adeo fabulosa quod omnino veritatem extinguere videantur.

<sal. lab. 3.6>	De anguibus ad Herculem per Iunonem immissis, qui sit primus Herculis labor. Incipiamus igitur a primo labore nostri Herculis, qui quidem fuit duorum anguium a Iunone missorum. Et primo recitabimus fabulam, deinde revelabimus naturaliter atque moraliter quid lateat sub harum involucro fictionum. Et primo quidem refert nobilissimus expositorum Servius in octavo quod natis Hercule cum Yphycle Iuno misit duos serpentes ad Herculem occidendum in cunis. Quorum aspectu territus Yphycles de cunis cecidit suoque vagitu parentes excitavit a somno. Qui cum venissent ad cunas invenerunt Herculem angentem manibus angues. Unde Maro noster inquit: «Ut manu geminosque premens eliserit angues». Quod exponens idem Servius inquit: «Eliserit, id est suffocaverit». Tragicus autem ait: «Gemina cristati caput angues ferebant ora, quos contra obvius reptavit infans igneos serpentum oculos remisso pectore vultu ac placido intuens; arctos serenis vultibus nodos tulit et tumida tenera guttura elidens manu prolusit ydre». Comicus vero Plautus inquit de eodem Hercule loquens: «Postquam conspexit angues ille alter puer, citus e cunis exilit, facit recta in angues impetum. Puer ambos angues enecat». Et Ovidius Naso sic inquit: «Tene ferunt geminos pressisse tenaciter angues cum tener in cunis iam Iove dignus eras?». Huius autem fabule ratio, ni fallor, hec est: Iuno quidem est aer, qui principium est materiale nostre respirationis, qua vivimus et sine qua vitam ducere non possemus. Hinc divinissimus vates Maro dixit: «Quem si fata virum servant, si vescitur aura etherea», et cetera, auram etheream pro aere ponens. Hec itaque Iuno Herculi, id est homini, recentissime nato duos serpentes immittit veluti puerum extincturos, fluxum scilicet et refluxum humiditatis ascendentis ad caput et in stomacum et alia descendentis et ipsius aeris reciprocam spirationem quibus humana corpora vivificantur et agunt quibusque pueri propter multitudinem humoris et ingrossationem spiritus sepissime suffocantur. Hercules autem, qui figura est anime nostre, sicut in precedentibus dictum est, exterrito Yphycle, hoc est humano corpore, quod quidem videmus variis affici ob humoris abundantiam crassitudinemque vaporum morbis, incrustato capite, variolis, atque morbillis, quos ferme nullus puer effugit, reptat in angues et manibus, hoc est operibus suis, ipsos interficit, suffocat, elidit. Nam anima, prout forma corporis est, et humiditates et spiritus ordinat, reprimit, ac restringit et potentia sua facit ut que mortifere corpusculum recentissimum invadebant non solum desinant esse nociva sed fiant vite hominis salutaria. Unde merito truculentos illos angues dicitur occidisse quia deposito nocendi veneno fiunt instrumenta salutis que causa inceperant esse mortis. Illam autem circulationem spiritus et humorum per angues, qui in semet contortis voluminibus inflectuntur, figuraverunt poete ut revoluti atque tortuosi revolutionem cum eo quod revolvitur representent. Cristatos autem finxit tragicus quoniam uterque summum petit caput et ibidem generat letiferas superfluitates, quas in cristarum superbia notaverunt. Sed Hercules manibus, hoc est anima, que vere est hominis forma, potentiis et operibus suis, digestiva scilicet et expulsiva, interficit dictos angues. Nec incongrue serpentes pro dictis humoris et spirituum voluminibus positi sunt, quasi vim sicut angues habeant virulentam, ut sic per illud animal tortuosum et veneno terribile superfluitates has in semet circulariter recurrentes et tandem generantes in homine quoddam quasi venenum convenientissime figurentur. Moraliter autem Iuno, hoc est dei dispositio et ordo rerum naturalium, cuncta inferiora gubernans decrevit hominem esse mortalem ut aliqua temporis periodo vita cuiuslibet terminetur. Et quia tempus, sicut mensura celestis motus est, ita et eodem motu mensuratur, videmus quod revolutionibus siderum temporis certa quantitas designatur. Et quamvis hoc posset tardioribus stellis ad idem punctum redeuntibus fieri, communius tamen est ut secundum duo luminaria, maius videlicet et minus, solem quidem et lunam, apud diversas et diversimode nationes tempora describantur. Adest igitur dei dispositione, que Iuno est, secundum naturalem ordinem cuilibet qui natus fuerit tempus quod in primo nativitatis instanti datum spacium vite mortalis incipit demoliri. Quantum etenim temporis iam ab initio nostre vite preteritum est tantum iam mors rapuit atque tenet, ut ipse lapsus temporis nos in mortem ducat. Quod tempus, antequam litterarum fuisset inventa ratio, serpente in circulum revoluto caudam ore deglutiente apud Egiptios notabatur secundum annuam dimensionem. Geminos autem finxerunt aut propter duo luminaria, sicut dixi, que sunt nota temporum evidentior atque communior, aut propter futurum atque preteritum, in que sic dividitur tempus quod medium omnino assignari non queat, aut propter diem et noctem, quibus tempora variantur. Unde illud: «Noctes atque dies patet atri ianua Ditis». Et in puerili versiculo prius dixerat: «Nocte die tutum carpe, viator, iter». Ut hec duorum anguium figura, gemini sideris, gemine partitionis, gemineque differentie tempus ipsum perfectissime complectantur. Sed Hercules noster exterrito quamvis Yphycle, hoc est corpore nostro, quod omnino tempori subiacet atque morti, contra temporis violentiam recta pergit aut reptat et manibus, hoc est virtuosis operibus, efficit ut nulla temporis violentia vel magnitudine superetur. Ut quamvis pereat Yphycles, hoc est corpus, et ipsa corporis et anime gloriosissima compositio resolvatur, vivat tamen eternitate memorie. Ut sic extinguere tempus, hoc est effectum temporis, qui est cuncta generata corrumpere, videatur. Possumus etiam per duos angues vitam et mortem, que a Iunone, id est dei dispositione, cuilibet ordinatur, intelligere. Unde dictum est in Edipode: «Primusque dies dedit extremum». Et vita quidem quid aliud est quam labor, ad quem, ut testantur sacre littere, nascitur homo? Unde et Maro noster, cum, ut prudentiores testantur, noluerit infernum esse nisi corpus in quod anima quasi mortua demergatur, ante vestibulum Orci cum aliis pluribus que cunctis sunt in hac vita communia letum et laborem enumeravit: «Terribiles visu forme, letumque laborque». Que, cum Yphycles eis succumberet, anima, hoc est Hercules, vincit, labores equidem vite tolerantia, que per sinistram manum significatur, et letum dextera, hoc est immortalitatis sue vivacitate et operum gloria. Quibus nec secundum naturam nec secundum fame memoriam morte vincitur, sed ipsa mors ab Hercule potius superatur. Nec incongrue letum atque labor in anguibus figurantur. Est enim mors, quantum ad compositionem hominis attinet, revolutio in non esse, et ipsi labores, cum occidant, refluxu quodam ad laboris initium revertuntur. Nam licet succedat huic labori labor alter, nichilominus tamen labor in communi sicut et tempus de exitu refertur in ortum. Unde tragicus labores Herculis mala vocans Megeram conquerentem inducit: «Finis alterius mali gradus est futuri».

<sal. lab. 3.7>	Secundus labor Herculis, vite electio et Menalie cerve confectio vel captura. Liberato itaque Hercule ab anguibus in primis cunabulorum crepundiis usque in adolescentiam eius nichil prorsus occurrit, nisi quod teste Cicerone legimus, prout apud Xenophontem esse profitetur, ut in hoc Marci, imo ipsius eloquentie, verbis utar, «Herculem Prodicus dicit, ut est apud Xenophontem, cum primum pubesceret (quod tempus a natura ad eligendum quam quisque viam vivendi sit ingressurus datum est) exisse in solitudinem atque ibi sedentem secum multumque dubitasse cum duas cerneret vias, unam voluptatis, alteram virtutis, utram ingredi melius esset ». Hec ille. Quod an verum fuerit aliter compertum non habeo. Miror tamen, licet hoc idem testetur maxime autoritatis Basilius, Prodici, quamvis subtilis disputator fuerit, Xenophontisque prudentiam et acumen, qui illiusce etatis tempus eligende vite nobis natura prescriptum dixerit, cum nedum vite elector sed nec moralis doctrine idoneus credatur auditor adolescens, quorum maxime sit passionibus subiacere. Unde post illa subiunxit: «Hoc Herculi "Iove sato" potuit fortasse contingere, nobis non idem, qui imitamur quos cuique visum est », et reliqua que prosequitur, ut plenius legitur apud ipsum. In quo, sicut supra tetigimus, manifestatur Herculem heroice virtutis et virum divinissimum extitisse. Sibi quidem, ut Persii verbis utar, «Que Samios deduxit littera ramos surgentem dextro monstravit limite callem». Invenit enim Pythagoras Samius litteram Y, que figura est humane vite. Nam ab imo primum incipiens unico calle procedit, quo adveniat discretio iudicandi. Tunc autem finditur in duos quasi ramusculos hec littera, quorum unus subtilis et dexter tendit in arduum, alter autem reflexus et latus declinat in levum. Nam ut inquit Maro, «Dextera que Ditis magni sub menia tendit, hac iter Elisium nobis; at leva malorum exercet penas et ad impia Tartara mittit». Sub menia dixit, hoc est ultra menia. Viam virtutis ergo noster Hercules ingressurus non temere sed consilio et electione, sicut asseruit Xenophontes Prodicum dixisse, virtutem aspiciens circa difficile quid cogitat nisi labores pugnamque cum carne, cum mundo et spiritualibus insidiis ac exemplis pernitiosis? Hec igitur meditanti quid occurrit nisi metus terribilium laborum? Finxerunt ergo poete ipsum pernicissimam cervam in Menalo monte Archadie retentam, ut vult Maro, «Fixerit eripedem cervam licet». Tragicus autem finxit ipsam cursus velocitate preventam et captam. Inquit enim in prima tragedia: «Menali pernix fera, multo decorum preferens auro caput, deprensa cursu est». Et quia cerva meticulosissimum animal est (unde Boetius: «Qui pavidus ac fugax non metuenda formidat cervi similis habetur»), aptissime posita est figura timoris in cerva. Quod animal a tota specie timidissimum est. Finxit autem tragicus ipsam habere caput multo auro decorum quoniam metus sub cautionis atque prudentie velo soleat occultari. Aurum enim prudentiam atque sapientiam representat ob suam excellentiam et preciositatem. Hinc etiam Virgilius aereis pedibus eam descripsit et sexu femineo, quoniam hoc genus bestiarum longe magis est timidum in hoc sexu quam in masculino magisque velox. Unde aeripedem dixit, quasi pedem in aere poneret. Et est ibi vel proceleumaticus pro dactilo vel per sineresim, id est conglutinationem duarum vocalium in una, ita quod ex illis duabus vocalibus a e fiat una sillaba et sit dactilus. Utrunque quidem improprie. Aer enim primam longam habet more Greco, ut proceleumaticus pes esse non possit nisi brevietur more Latino. Et quia secunda sillaba brevis est, vix videtur esse dactilus, quoniam exigat primam longam. Sed due vocales per sineresim sillabam longam reddunt. Non enim prima vocalis tollitur vel secunda, sed ex ambabus una fit sillaba. Quarum cum unaqueque saltem habeat tempus unum, mirum non est si sillabam reddunt longam. Vel posset dici preter intentionem forte Virgilii "aeripedem" quasi "eripedem". Est enim in "es, eris" diptongus ae, ut sit sensus "eripes", hoc est "pedes ereos habens" vel ad denotandam cursus soliditatem vel ut demonstretur cautio metuentum, qui securius quam audaces incedere videantur, quod gravibus quasi pedibus gressus figant. Est autem hec fera Menalii montis incola. Dicitur autem Menalus a "mene", "defectus", et "olon", "totum"; inde Menalus "totus in defectu". Quod proprium est timoris, qui semper defectum indicat metuentis. Hic autem Menalus est mons Archadie. Archadia autem dicitur ab "archos", "princeps" vel "principium", quia semper in rerum arduarum principio timor occurrit. Figitur autem seu cursu deprehenditur quia fortitudo preveniens timorem non sinit ipsum longius evagari sed sistit eum ne agendis possit occurrere et tractum virtuose actionis quomodolibet impedire.

<sal. lab. 3.8>	Tertius Herculis labor, Theumesius Nemeusque leones. Geminos itaque leones Theumesium et Nemeum, quem et Cleoneum dixerunt, Hercules interfecit. De quo quidem Hercule iam liberato a passione timoris et sic ad subeunda pericula pugnamque conserendam disposito mox tractandum censuimus ut ipsum ad futuros congressus, sicut expedit, armaremus. Legitur ergo apud Claudium Cesarem in Phenomenia Arati teste Nigidio hunc leonem in Archadia in spelunca, quam quidam Amphrison dicunt, nutritum apud lunam atque servatum et tandem Iunonis imperio missum ad Herculem comprimendum. Quem Euristei iussu Hercules cum Molorcho hospite suo interfecit clava quam tunc primum adeptus est. Unde postea clava pro gladio et leonis exuviis pro scuto cepit uti. Iginius autem dicit autoritate quorundam quod hec fuerit Herculis prima certatio, et quod Alcydes ipsum interfecerit inermis. Statius autem noster innuit Herculem duos occidisse leones, quod et eius commentator Lactantius clarissime testatus est. Inquit etenim idem poeta: «Tergo videt huius inanem impexis utrinque iubis horrere leonem, illius in speciem quem per Theumesia Tempe Amphytrioniades fractum iuvenilibus armis ante Cleonei vestitur prelia monstri». Tragicus autem inquit: «Maximus Nemee timor gemuit lacertis pressus Herculeis leo». Nemeus autem et Cleoneus leo unus et idem est. Et quod pelle leonis usus pro clipeo fuerit in eadem testatur tragedus inquiens: «Solvit a leva feros tunc ipse rictus et Cleoneum caput opponit ac se tegmine ingenti clepit, victrice magnum dextra robur gerens», et cetera. Et alibi refert: «Nullus per urbes errat Archadicas leo». Et in eadem: «Hisne ego lacertis spolia Nemei mali elisa pressi?». Et Sidonius ait: «Et licet in nuda torvus confregerit ulna ille Cleonee guttura rava fere». "Rava" dixit, id est "rabida" vel "fulva". Maro vero noster: «Tu Cresia mactas prodigia et vastum Nemee sub rupe leonem ». Ubi Servius inquit Nemeam esse silvam iuxta Thebas, in qua Hercules interfecit leonem. Et Ovidius scripsit: «His elisa iacet moles Nemea lacertis». Et Epistolarum nona retulit: «Non puduit fortes auro cohibere lacertos, et solidis gemmas apposuisse thoris. Nempe sub his animam pestis Nemea lacertis edidit, unde humerus tegmina levus habet». Ex his ergo patet Herculem duos interfecisse leones, Theumesium scilicet et Cleoneum sive Nemeum, et hunc ultimum non armis sed nuda manu confectum, ut innuit Cordubensis, Sidonius, atque Naso. Primum autem, hoc est Theumesium, vult Statius, «Iuvenilibus armis fractum». Cui tamen contradicit Iginius referens primum Herculis certamen fuisse leonem quem inermis occiderit. Nigidius autem vult, ut refert Claudius, Archadicum clava confectum. Lactantius autem addit quod ille leo Molorchi filium interfecerit et Herculem ab eodem paupere censu sed divite affectu susceptum hospitio atque edoctum quanam ratione cum fera certaret. Nigidio videtur astipulari Virgilius dicens: «Tu Cresia mactas prodigia et vastum Nemee sub rupe leonem». Sed has diversitates et contradictiones induxerunt plures Hercules, plura etiam eiusdem generis monstra modis variis conficientes, ut dictum est. Quantum autem ad Archadicum leonem attinet, satis credo posse ad hystoriam revocari ut fuerit apud Cleonem, vicinam Nemee civitatem, sevissimus aliquis efferateque crudelitatis tirannus, quem cum Hercules interfecerit, sive manibus sive clava, dictus est leonem Cleoneum interfecisse. Cui rei testimonio est tragicus ubi dixit, ut supra retuli: «Nullus per urbes errat Archadicas leo». Nam cum Archadia non sit leonum ferax, et etiam ubi gignuntur silvis, non urbibus immorentur, clarum esse debet cuilibet intuenti hunc leonem non bestiam sed hominem extitisse. Unde et cum Molorchi filium occidisset, credibile satis est pastorem pauperem agricolamque Molorchum inhabitata leonibus patria incolumem non potuisse manere. Quis autem hic homo fuerit abscondit antiquitas et umbratio fabularum. Intelligere tamen debemus illum, quicunque fuerit, hominem superbum, animosum, indomabilem, fortem, et aliorum ducem ac principem extitisse. Etenim, ut inquit Dyonisius De Angelica Ierarchia, leonem significare putandum est ducativum, fortem, et indomabilem; et in libro De Divinis Nominibus ait: «Animosum et superbum leo cum perdiderit, leo non erit». Nunc ad alium sensum allegoricum accedentes aliquid de leonibus premittamus. Et ut tradit Plinius, omisso notho leonum genere quos ex pardis concipit quandoque leena, qui vilissimi et quasi plebei reputantur, due videntur esse leonum differentie preter sexum. Sunt etenim breviores crispulis iubis, alii longiores simplici et expansa coma. Hi fortissimi sunt, illi plerumque viles et imbelles. Iram autem ad leonis naturam pertinere docet profundissime scientie Severinus inquiens, si quis «ire intemperans fremit, leonis animum gestare credatur». Et ante ipsum Lactantius Firmianus dixerat: «Non enim fortior putandus est qui leonem quam qui violentam in se ipso inclusam feram superat iracundiam». Et tragicus ipse ante ambos hoc etiam non tacuit sed plane testatus est. Inquit enim: «Primus en noster labor. Celi refulget parte non minima leo iraque totus fervet et morsus parat». Non ergo miretur aliquis si per hos duos leones ire motus assumam postquam tot et tantis autoribus patet leonis naturam ad iracundiam pertinere. Nec contendat aliquis superbiam, ut superius Dyonisius ait, ad leonem pertinere. Non facile quidem iracundum invenies non superbum. Unde et superbia pertinet ad irascibilem. Nunc ut ad id quod intendimus clarius veniamus, de hac anime potentia quam irascibilem vocant aliquid disseramus. Est igitur ab ipsa natura nobis insitum ut feramur in bonum, sive sit adeptio alicuius rei delectabilis sive sit declinatio ab aliquo contristante. Hinc indita nobis potentia est quam concupiscibilem vocant. Verum quia propter arduum atque difficile contingere potest concupiscibilem non posse suum terminum adipisci, data nobis est altera vis quam irascibilem dixerunt, cuius obiectum est bonum non simpliciter sed prout habet ardui vel difficilis rationem, que potentie concupiscibili militaret. Ab hac autem passio descendit quam iram seu iracundiam vocaverunt. Que si quibus, quando, ubi, et qualiter et propter quid oportet ratione debita dirigatur, utilis et virtuosa est; si autem omisso regimine rationis efferveat, vitium est. Quam diffinire licet immoderatam cupidinem ulciscendi. Nam quamvis vindicte desiderium sit honestum et ad iusticiam redigatur, tamen si recta ratione, loco scilicet, tempore, causa, modo, et fine debito non agatur, proculdubio motus eius inordinatus et vitiosus est. Hic autem secundum temporis circumstantiam aut subitus et modice durationis est aut consultus et diuturnus. Et primum quidem communi sed appropriato vocabulo dicimus iram, alterum iracundiam, quam aliqui maniam a manendo dixerunt. Hec igitur duo vitia in suorum laborum auspicio superat Hercules in leonibus quos occidit. Iram equidem, quam modici temporis et subitam commotionem asserui, figuraverunt in leone Theumesio «impexis utrinque iubis », ut inquit Statius, que forma pertinet ad leones illos quos breviores et iubis crispulis diffinivi. Qui fortes non sunt, sicut et huius vitii impetus, qui sicut subito commoventur, ita cito deficiunt. Hoc autem vitium a puericia, cui familiaris est, et quia coleram sequitur, que maxime secundum etatum proprietatem in adolescentia fervet, pubertati familiare est. Non enim adeo velociter evacuantur que sunt pueri. De quo dixit Horatius: «Iram colligit ac ponit temere et mutatur in horas». Occurrit igitur Hercules huic leoni per Theumesia Tempe. Theumesus enim mons est Boetie, Tempe autem amena loca, silvosa et recentia, que maxime sunt apud declivia montium, a temperie dicta. Convenientissime igitur Hercules, vir perfectus et gloriosus, ex puericia in adolescentiam transiens, primo purgat que pueri sunt, velocitatem scilicet irascendi, et hoc per Theumesia Tempe. Theumesus enim, ut dixi, mons est dictus quasi "thomesis", hoc est "divisio". Incipit equidem homo ratione duci et dimittere que sunt pueri in adolescentia, ubi, sicut precedente capitulo dictum est, occurrit humane vite bivium. In eodem quidem angulo iuxta Pythagoree littere figuram incipiunt Theumesia Tempe, que declinant a monte. Incipit et illud arduum quod ducit in patriam, scilicet Theumesia tesqua. Que quidem loca sunt inculta, raritate videlicet ascendentium, spinosa insidiatione vitiorum et ardua sublimitate virtutum. Hunc leonem interficit Hercules iuvenilibus armis, hoc est acumine rationis. Et quid enim primum quidque clarius occurrit viam virtutis ingredienti quam velocitatis ire deformitas quamque constantie ratio, que sit vitiorum fuge prosecutionique virtutum modis omnibus adhibenda? Verum quia et hoc satis non est (subit enim maioris ire figura in hac melioris vite nostre Archadia, hoc est principio, Cleoneus videlicet leo, permanentis scilicet ire moles), oportet et istum alterum superare. Quem aliqui clava, quidam vero solo compressu per nudum Herculem confectum esse tradiderunt. Et Nemea quidem silva est prope Cleonem civitatem ubi leonem superat Hercules. Videamus nominis huius silve rationem. "Nemein" Grece, Latine "distributio". Unde Nemesis sors dicta est quod cuilibet equa distribuat. Et ubi reperitur hec distributio nisi in concursu exercitioque virtutum? In Nemea igitur, que silva est obscura et umbrosa densitate arborum atque fruticum propter propinquitatem virtutum et vitiorum, in Nemea, inquam, id est in distributione, conficitur hic leo, quem iracundiam, hoc est manentem iram, diximus, dum quantum ei et non ultra quam deceat tribuitur. Unde aliqui volunt eum clava, hoc est fortitudine, domitum. Est enim fortitudinis tolerare iniurias et debita resistentia propulsare, quibus ira tollitur et frenatur. Aliqui vero nudi Herculis congressu leonem illum lacertis validis comprimendo dicunt animam edidisse, hoc est extra dedisse, sicut in Epistolis inquit Naso, quia sola humanitate, hoc est mansuetudine, que maxime hominis est in eo quod homo, hec iracundie deformitas pellitur et sedatur. Huic silve proxima dicitur Cleone civitas, hoc est glorie celebritas, que pro tanto civitas dicitur quia inter cetus conventusque hominum iure sociatorum fama nascitur et conservatur. Que quidem conservatio nichil est aliud quam renovatio laudationum que fando fiunt. Unde Cleone dicta est quasi "cleos neos", id est "nova gloria". Commemoratio quidem semper nova gloria est. Unde dicunt Herculem occiso leone Nemeo omnibus carum et celebrem extitisse. Quid enim inter mortales gloriosius et acceptius est mansuetudine et humanitate? Ceterum quia, sicut dictum est et pluries etiam est dicendum, Hercules peritissimus astrologus fuit, et quia primus leonem in zodiaco designavit, volunt fingi quod leonem occiderit. Mortalium enim ad immortalia transitus non est nisi per mortem. Sublata autem ire deformitate, qua passio hec erat proculdubio vitiosa, remanet vis irascibilis, cuius passio concupiscibili semper adest et efficit ne bonorum arduitate vel difficultate deterreatur, sed contra ipsa quasi clipeus se opponens expeditam concupiscentiam mittit in finem, hoc est in bonum desideratum. Unde finxerunt Herculem leonis exuviis se armasse quoniam huius potentie clipeum cunctis obstaculis obicit et opponit. Quibus armis et clava, hoc est fortitudine, submovet quicquid bona desideria prohibebat.

<sal. lab. 3.9>	De Ydra, quam in Lernea palude Hercules interfecit, que fuit quartus Alcyde labor. De Ydra quidem ferme cuncti poete locuti sunt, quidam insuper hystorici et nonnulli philosophorum. Verumtamen Servius Lactantiusque, commentatores antiquitate et autoritate nobilissimi, referunt Lernam paludem Argivorum fuisse in qua Ydra serpens ab Hercule occisa est. Verum quot capitum fuerit hoc monstrum, quotque uno absciso renascerentur, magna inter autores diversitas est. Hanc enim aliqui tradiderunt habuisse capita quinquaginta. Unde et putant Maronem in sexto de hac fecisse proculdubio mentionem cum inquit: «Quinquaginta atris immanis hyatibus Ydra sevior intus habet sedem». Alii volunt, in quorum numero Symonides fuit, novem capitum extitisse, quod et aliqui secuti sunt. Venerabilis autem Boccatius vult ipsam septicipitem fuisse, quod et quidam affirmant. Et de capitum incrementis similis variatio fuit. Boccatius enim inquit uno absciso septem renasci. Alii, sicut Servius, Alexander, quidamque sinonimi tria astruxerunt unius damno subcrevisse. Aliqui dixerunt uno capite ceso duo vel tria repullulasse. Aliqui autem nullo numero tale incrementum diffinierunt, solum pro unius amputatione plura resurgere confirmantes. Naso alicubi de quolibet duo subcrevisse vult. Inquit enim: «Nec profuit Ydre crescere per damnum geminasque resumere vires». Sed alibi generaliter hoc expressit nulla prorsus quantitate discreta: «Queque redundabat fecundo vulnere serpens fertilis et damnis ditior ipsa suis». Sydonius autem cum prima Ovidii traditione concordat inquiens: «Et quanquam ardenti gladio vix straverit Ydram, cum duplices pareret vulnere mors animas». Ausonius vero, ubi duodenos Herculis labores enumerat, solum telorum cum quibus confecta dicitur mentionem fecit unico versiculo se expediens. Etenim cum dixisset, «Prima Cleonei est tolerata erumna laboris», subintulit: «Proxima Lerneam ferro et face contudit Ydram». Sic et Severinus: «Ydra combusto periit veneno ». Divinissimus autem poetarum Maro scrupulum certi numeri fugiens inquit: «Non te rationis egentem Lerneus turba capitum circumstetit anguis». Quem secutus tragicus cecinit: «Quid? Seva Lerne monstra, numerosum malum, num igne demum vicit et docuit mori?». Quamvis alibi dixerit: «Aut centum anguibus vallatus Ydram tabe pavissem mea ». Eusebius autem in Libro Temporum, ubi de Egeo, Pandionis filio, nono rege Atheniensium, agit, retulit Platonem asseruisse Ydram fuisse calidissimam sophystam. Quo magis admiror serium allegorizatorem Virgilii voluisse per Ydram ignorantiam significari, «plures», ut illius verba referam, «ambiguitates continentem quas significant infinita capita. Quod vero tortuosa sit nichil aliud est quam quod ignorantia modo ad hoc, modo ad illud divertit per Herculem, intellectum sapientem. Unde nomen congruit. Dicitur enim Grece Hercules quasi "gloria litis" Latine. "Her" enim "lis"; "cleos", "gloria". Hic unum caput amputat dum unam questionis ambiguitatem certificat, et tunc plures subcrescunt. Videns ergo Hercules laborem suum cassum, Ydram comburit, id est videns sapiens studium suum parum prodesse vivacissimo igne mentis ignorantiam dissolvit », dum fervore inquirendi eam investigat et splendore cognoscendi eam illustrat. Quod autem hoc integumentum habeat hunc intellectum notat Boetius ubi dicit «vivacissimo igne mentis» comburendam esse. Hec illi. Que quam vera sint quamque correspondentia ipsi viderint et iudicent sapientes. Servius autem, Lactantius, et aliqui vocabulorum expositores et omnes ferme quos vidi referunt hoc ad hystoriam. Et ut Servii verba ponam, inquit ille super illo verbo Virgilii «et belua Lerne »: «Ydram dicit, que fuit in Lerna Argivorum palude. Sed Latine excetra dicitur quod uno ceso tria capita excrescebant. Sed constat Ydram fuisse locum evomentem aquas vastantes vicinas civitates, in quo uno meatu clauso multi erumpebant. Quod Hercules videns loca ipsa exussit et sic aque clausit meatus. Nam Ydra ab aqua dicta est. Potuisse autem hoc fieri ille indicat locus: "Excoquitur vitium atque exudat inutilis humor"». Hec Servius. Hoc idem sentire videtur Lactantius. Paucissimis etenim more suo dicit: «Lerna palus est apud Argos in qua Ydram superasse Hercules dicitur». Allegorizator autem Maronis, cuius iam superius verba posui, scribit Ydram fuisse aquam plurium brachiorum, quorum, cum unum obstrueretur, infiniti rivuli succedebant. Noster vero Boccatius, ubi de stagnis et lacubus egit, dixit se intelligere Lernam, Archadie paludem, «pestiferum fuisse stagnum, Ydram dictum eo quod "ydros" Grece, "aqua" Latine sit, quod auferre volentibus contingebat quod uno obturato hostio scaturigines oriebantur plurime. Verum comperto meatu aquarum principali eoque per devolutionem alibi desiccato stagnum aut paludem illam pestiferam abstulere ». Que quidem Boccatii cuncta placent preter quam quod Lernam paludem Archadie dixit. Quam apud Argos Plinius, Lactantius, et expressissime Servius ab Archadia excludit et scribit in Argos. Quod ego verissimum credo. Servius enim in duodecimo, ubi facit Maro de Menete mentionem, inquit: «Hunc Menetem oriundum Archadia fuisse intelligimus sed habitasse circa Argos. Nam Lerna palus est Argivorum, in qua eum dicit solitum esse piscari». Maximo tamen teste tueri se potest Boccatius. Vibius namque Sequester, ubi de lacubus agit breviter more suo, scripsit: «Lerna Archadie, unde Ydra centum capitum, quam Hercules occidit». Hanc autem differentiam fecisse potuit finium mutatio, qui secundum potentiam imperantium quotidie variantur, ut eadem res nunc unius, nunc alterius finibus ascribatur; cum tamen Archadia prorsus alia sit provincia, ut apud omnes constat. Quod autem fuerit pestifera palus satis michi verisimile videtur ex eo quod anguis venenosum animal sit et convertibili quidem appellatione venenosum et pestiferum proferri soleat. Statius enim ipsam veneno exudasse ait: «Stagnoque refusa est funditus et veteri spumavit Lerna veneno». Verum si hystoria fuit, ut isti volunt, illius repullulantis aque, applicent, si possunt, tragici verba in Hercule Oetheo: «Non cum per artus Ydra fecundum meos caput explicaret». Nam quod Virgilius inquit, «Et Lernam tremefecerit arcu», forte posset intelligi curvis et arcuatis fossarum diverticulis Ydra, quod timentium est fugisse, licet Servius ibidem velit intelligi «sagittis fuisse confixam, post» autem «exectam et adustam». Sed Ydram, hoc est paludem, illam fecundum explicasse caput per artus Herculis non video qualiter possit huic hystorie convenire. Quin etiam nonne, si velimus hystoriam sequi rei geste, contradicit Eusebius asseverans, ut premisi, Ydram fuisse calidissimam sophystam? Queramus igitur aliquid aliud cui, si fieri potest, omnia consonent et ad aliud misterium recurramus. Nam quod Ydra pro ignorantia possit assumi, ut Maronis allegorizator voluit, forte minus quam oporteat correspondet, licet per se consideratum videatur sensum pulcerrimum excogitasse. Assignet enim michi, si potest, quo ignorantie veneno Nessus occiditur, quoque Nessi sanguine virulento vir sapientissimus Hercules superatur, quoque Chyron et Phylothetes occubuit. Oportet enim hec ita contexere quod possint Herculee morti multisque fabulis convenire. Noster ergo Boccatius, cum in Genealogiarum libro tertio decimo desiccate paludis Lernee commentum referens, ad Platonice sophyste convertitur opinionem. Inquit enim: «Sophystarum mos est, nisi quis advertat, adeo prepositiones suas tradere ut uno soluto dubio multa consurgant. Sed astutus philosophus dimissis accessoriis ad internitionem principalis conatur. Quo remoto cetera removentur». Hec Boccatius. Que quidem pro rerum magnitudine quas illo tractatu disseruit et brevitate satis, imo supra quam satis fuerunt et ultra alios in hac expositione processit, iaciens nobis maxima semina quibus et in hoc possemus et in alia profundius penetrare. Fuit igitur Hercules, imo vir perfectus qualem finxerunt in Alcyde nostro poete, philosophus verus intentione et acumine tendens in verissimam philosophiam. Hanc autem videt assequi se non posse sine disputandi scientia, quam logicen seu dialeticen dicunt. Huic igitur, sicut oportet, intentus deprehendit duos esse disputandi modos, unum veris et existentibus rationibus, alium sophysticis et apparentibus, ut, nisi discatur uterque, aut haberi philosophia nequeat aut inventa nullo modo defendi. Hanc autem sophysticam finxerunt in Ydra poete, animali quidem tortuoso, multicipi, et in cuius cedem si anheles, repullulantibus capitibus inextinguibilem deprehendas. Et Maro quidem, ut aliqui teste Servio voluerunt, tradidit eam quinquaginta capitum extitisse. De hac quidem Ydra illud intelligentes quod idem poeta scripsit in sexto: «Quinquaginta atris immanis hyatibus Ydra sevior intus habet sedem. Tum Tartarus ipse bis patet in preceps tantum tenditque sub umbras quantus ad ethereum celi suspectus Olympum», ostendens ipsam esse quinquaginta capitum et post eam bis tantum patere Tartarum in preceps et ire sub umbras quantus sit aspectus sub celo. Profundior est enim descensus atque velocior hominis in vitia propter nature corruptionem quam ascensus in virtutes propter ipsarum difficultatem. Vel si volumus quod hoc adverbium "bis" determinet hanc orationem "patet in preceps", poterit esse sensus quod precipitium Tartari bis, hoc est dupliciter, pateat, et quod tantus sit eius descensus quantus esse potest ascensus. Nam si homo medius est inter virtutes et vitia vel tanquam medias duobus extremis vel tanquam oppositas contrariis vitiis, videtur equalis esse distantia, nec plus posse quem demergi per vitia quam emergere per virtutes. Quod quidem satis est probabile si de homine loquimur qui secundum pura naturalia moveatur. Prout autem a dei lumine et gratia sublevatur, plus potest ascendere quam sua corruptione demergi, nisi per dei iusticiam ordinantem peccata mortalium in penam aggravationemque peccati, in sentinam vitiorum iustissime pene supplicio demergatur. Quod si permitteret misericordis et miseratoris dei infinita bonitas, forte non minus immergi posset per iusticiam quam elevari per gratiam. Et quod dupliciter Tartarus patescat in preceps manifestum est non solum hominis primeva condicione, qui poterat non delinquere, sed etiam corruptione nature, qua nunc non potest penitus non peccare. Sit igitur Ydra calidissima sophysta, ut vult Plato. Et tunc videamus an sophystica habeat capita quinquaginta. Quod ut fiat altius ordiamur. Sciendum igitur quod tam dialetica quam sophystica locos habent, hoc est, ut diffinit Cicero, sedes argumentorum, qui, cum principaliter sint logici, suppetunt etiam et sophyste. Ex eisdem siquidem locis sumunt rationes et argumenta tam logicus quam sophysta. Et loci quidem dialetices et sophystice sunt, ni fallor, quinquaginta. Primo quidem sunt loci qui dicuntur a substantia, numero tres, scilicet a diffinitione primus, secundus a descriptione, tertius a nominis interpretatione. Sunt loci a concomitantibus substantiam octo, videlicet a toto, a partibus, a causa, ab effectu, a generatione, a corruptione, ab usibus, et a communiter accidentibus. Sunt loci extrinseci numero septem, qui sunt ab oppositis, a maiori, a minori, a simili, a proportione, a transumptione, et ab autoritate. Sunt et tres quos medios vocant, a coniugatis, a casibus, et a divisione. Qui sunt inter omnes viginti unus. Sunt et quorundam divisiones. Nam locus a toto dividitur in universalem, integralem, quantitatis, modi, loci, et temporis. Qui siquidem sunt sex numero. Et in totidem locus a partibus differentias sectus est. Locus etiam a causis quadruplex est, a causa scilicet materiali, formali, efficiente, atque finali. Dividitur et locus ab oppositis quadrifariam, sicut quatuor sunt oppositiones, videlicet contrarie, relative, contradictorie, et privative. Locus etiam a divisione septiceps est. Dividimus enim per negationem, per genera et species, per totum et partes, per vocis significationes; secamus et subiectum per accidentia et e contra, accidentia per subiecta, et demum accidentia per accidentia. Locus autem a transumptione apud dialeticum simplex est, duplex vero penes sophystas. Nam cum sumitur magis notum pro minus noto dialeticus est locus, qui competit et sophyste. Si autem sumatur a simili, dialetico non congruit sed sophyste. Has autem generales et specificas locorum differentias si coniungas, ad invicem sunt numero quinquaginta. «Habet ergo sevior», id est maior, «Ydra immanis», id est crudelis, hoc est sophystica, «sedem intus», hoc est argumentationum fontes, «quinquaginta atris hyatibus», quibus locorum sophysticorum sufficientia continetur. Adde quod hic idem quinquaginta capitum numerus omnium fallaciarum computat rationem. Sunt equidem fallacie dictionis sex, scilicet equivocatio, amphybologia, compositio, divisio, accentus, et figura dictionis. Fallacie vero extra dictionem sunt septem, videlicet accidentis, secundum quid et simpliciter, ignorantia elenchi, petitio principii, consequentis, secundum non causam, et secundum interrogationem. Harum autem duodecim (nam quod secundum non causam fit sophysma, sic unicam modum habet quod plus quam simpliciter nequeat fieri) in sua capita dividuntur. Fallit enim equivocatio tribus modis sumens idem per prius et posterius diversificando significationes. Fallit propter equalem dictionis rerum diversarum significationem. Fallit et propter variam consignificationem. Amphybologia vero etiam trifariam capit, videlicet diversitate significationis, ex transumptione, atque ex commutatione constructionis. At ipsa compositio dupliciter decipit vel propter se et partem sui vel propter diversas eiusdem dictionis determinationes. Totidem modis etiam falsificat divisio propositionem si coniunctio copulare potest tam orationes quam dictiones, aut si eadem dictio diversis dictionibus copuletur. Accentus autem dupliciter vel si diversificatur cum accentu significatio vel si idem esse potest dictio et oratio. Figura vero deceptiosa traditur tribus modis, mutatione generis ad genus in nomine, ex dictione que significare videtur diversa predicamenta, vel mutatione communis et singularis. Que quidem species, si simul colligantur, sunt quindecim. Species autem locorum sophysticorum qui dicuntur extra dictionem numero sunt viginti duo, quas sibi potest diligens inquisitor facillime reperire. Etenim accidentis fallacia capit si fiat processus et regressus accidentis in subiectum et e contra, aut si que superiori conveniunt tribuantur inferiori, vel si nomen speciei vel generis attribuatur per conclusionem singulari subiecto. Fallacia vero secundum quid et simpliciter quinque membris est. Elenchi quatuor modi sunt, petendi principii quinque, consequentis tres, licet aliqui duos velint. Secundum interrogationem autem sunt duo. Nam fallacia que committitur ex non causa, sicuti dixi, simplex est. Ergo viginti duo capita subalterni generis locorum dialeticorum atque viginti octo species eorundem, quarum una simpliciter est sophyste et fallentium argumentationum quas paralogismos vocant, tredecim secundaria genera, et treginta septem ipsorum generum differentie totidem species facientes hinc et inde quinquaginta capitum figura significantur. Que si simul congregaveris centum efficiunt. Ut non incongrue dixerit tragicus: «Aut centum anguibus vallatus Ydram tabe pavissem mea». Hinc Maro, cunctorum poetarum sine dubitatione divinissimus, de Herculis filio dixit: «Clipeoque insigne paternum centum angues cinctamque gerit serpentibus Ydram». Et quoniam Ydre pugnantis capita (que quot sint et que secundum maiores numeri quantitates proxime dixi), hoc est rationes penetrantes et subtilissime, per mentem et intellectum Herculis explicabantur, ut fit in animo probare volentium sive solvere laborantium, dixit tragedus: «Non cum per artus Ydra fecundum meos caput explicaret». Verumtamen, ut diximus, aliqui volunt Ydram nonicipitem fuisse, quod hinc tractum arbitrari possumus quod una conclusio vim continet novem propositionum, sui videlicet et octo que ad eius probationem necessario requiruntur. Etenim quelibet conclusio probatur et infertur uno silogismo, maior autem propositio alio, et alio probatur assumptio quam minorem volunt, ut in tribus silogismis et novem propositionibus unica veritas concludatur. Qui vero septem esse capitum astruxerunt sed argumentum rhetoricum referentes nichil discrepant a predictis. Nam ratiocinatio, licet a Cicerone dicatur tam ad Herennium quam in libris Inventionum esse quinque membris, diversis licet rationibus, ut intuentibus patet, non incongrue tamen septem habere capita dici potest. Etenim propositio primitus ponitur, deinde probatur, moxque, quod peculiare oratoris est, amplificatur et exornatur. Eadem tria de assumptione fiunt, post que infertur complexio. Quin etiam, ut Cicero vult, si voluerimus probationem et exornationem idem esse, complexio sequitur, que tribus propositionibus expeditur, si plenissima fuerit, ut ex quatuor precedentibus partibus et trifida complexione etiam septenarius compleatur. Quod si orationem rhetoricam, non incelebres autores secuti, in omnia que contingere possint capita secare voluerimus, nonne septimembrem inveniemus? Vult enim Anaxagoras confirmata intentione confutatisque rationibus que contra moventur, antequam dictionem nostram peroratione claudamus, quod aliqua digressione augendo per amplificationem sine argumentationibus aliquid confirmationis adiciamus, quam unam orationis rhetorice partem perspicue numeravit. Quod quamvis Ciceroni non placeat in Inventionis voluminibus, non prohibet tamen id sequi eligereque qui volent. Hoc autem post Ciceronem, ut refert Fabius, cepit secus narrationem fieri. Quod quidem idem autor confitetur «non modo narrationi quam etiam questionibus vel universis vel interim singulis oportune posse subiungi cum res postulat aut certe permittit». Ut sic etiam huius divisionis ratione septenarius existentium aut renascentium capitum, numerus ille quem querimus, habeatur. Si qui vero tricipitem fuisse triaque subcrevisse capita cuiuspiam abscisione tradiderunt, respectum, ut arbitror, habuerunt ad silogismum qui tribus propositionibus explicetur. Qui duo putaverunt ex unius recisione succedere cogitaverunt consequentias et entimemata, que duabus expediuntur orationibus. Qui autem ingenitorum repullulantiumque turbam capitum sine numeri determinatione finxerunt inductionis dialetice, que singularium enumeratione concludit, aut rhetorice, que similium aggregatione conficitur, rationem et infinitatem aut innumerabilem ipsorum argumentorum multitudinem respexerunt. Habemus itaque, ni fallor, tot diversitatum de Ydre capitibus rationem luculentam et mirabiliter respondentem ut consonum sit quod Hercules Platonicam illam sophystam, quam Ydram dicit Eusebius, superarit. Verus enim philosophus fallaciarum ratione comperta totam sophysticam evacuat et occidit. Nec dicat aliquis potius esse credibile quod poete casualiter et fortuito tales numeros expresserint quam ex sententia. Nam cum a duobus ad centum tot numerorum species supputentur, mirum est si hec absque misterio dicta sunt que solum in sex numeros inciderunt, cum alii multi sint voce splendidi et versibus apti forteque etiam aptiores. Decem enim, viginti, treginta, sexaginta, quatuor, quinque, sex, et plures alii non minus quam illi de quibus retuli sex numeris ornate dici valent atque sonore. Ut fateri oporteat hos non fortuito positos sed aliqua suadente ratione tractatos. Aut si id non cogitaverunt fortasse poete, viderit et ordinaverit deus, credendum sit, qui in ipsis utpote rerum omnium causa ac per ipsos locutus est quecunque bene dixerunt. Hanc autem Ydram, hoc est sophysticam, ut superius retuli, noster Alcydes sagittis confixit. Unde Virgilius: «Et Lernam tremefecerit arcu». Demumque resectam igne domuit et peremit. Unde tragedus: «Num igne demum vicit et docuit mori? »Et per sagittas intelligende sunt acutissime rationes; per ignem autem, quid aliud quam quod Severinus noster, qui quodam modo nostram hanc et Boccatii nostri sententiam affirmat, intelligit assumemus? Inquit etenim: «Talis namque materia est ut una dubitatione succisa innumerabiles alie velut Ydre capita subcrescant, nec ullus fuerit modus nisi quis eas vivacissimo mentis igne coerceat». Nam licet aliquando tam dubitationes quam argumenta videantur ex profunditate materie provenire, quia tamen non educuntur in actum nisi ministerio artificis atque artis, non inconvenienter Ydra figuram tenuit utriusque. Et Ydra quidem animal est longum, vivacissimum, et tortuosum. Habet enim sophystica longitudinem qua recedit a vero; habet ferme inexpugnabilem vivacitatem difficultate solutionum; habet et tortuositatem obliquatione rationum. Obliquitas autem sophystice argumentationis non est nisi penes multiplicitatem latentem et apparentiam unitatis in aliqua dictione vel medio. Ideo convenientissime fictum est quod, si unum recidatur caput, multa renascantur. Recisio quidem capitis est solutio rationis qua apparens unitas tollitur et latens multiplicitas quasi multa capita revelatur. Hec autem expositio, quantum ad Ydram in se pertinet quantumque ad Herculem ut philosophum spectat, sine cunctatione respondet. Logica quidem atque sophystica philosophi disputantis instrumentum est in qua Hercules, id est philosophus, et ex lite, hoc est disputatione, gloriam querens (quod Hercules nomen sonat) sagittas suas in Ydre sanguine quasi veneno quodam mortifero imbuit, id est rationes suas ornat et linit ut adversarium conficiat atque superet arguendi refellendique doctrina. Argumenti quidem ratio, nisi secundum dialetice regulas instruatur, non penetrat, non attingit cor disputantis sed aspectu suo mox solvitur, ut videtur, ex defectu videlicet peccatoque forme; que solutio disputantibus prior occurrit. Si autem formata sit, ut decet, quasi venenum, cuius est cor petere, currit ad intellectum et ad cor respondentis, quod est sapientie domicilium, ubi combusto veneno, quasi pereat, dissolvatur, si falsa sit, alias autem figitur et inheret. Nec ineleganter argumentum in sagitta veneno circumlita figuratur. Habet enim fortitudinem et acumen que per ferream cuspidem significantur. Habet venenum, quod, ut diximus, denotat forme silogistice coniunctam et additam rationem. Habet hastulam rectam pennulis armatam, quorum hasta notat rectitudinem congruitatemque sermonis, et penne verborum transeuntium levitatem. Nam et Homerus pennata verba dicit atque pennosa, vix vocabulum illud illustrans aliis epythetis. Unde, ut aliquando concludam, expositio prefata convenit Herculi veluti philosopho disputanti. Sed non facile etiam in hoc sensu usque ad includendam mortem Herculis perveniret. Ex quo pro nunc; latius enim hec tractabuntur in quarto. Notandum est sophysticam non solum disputativis habitibus permisceri sed etiam moralibus actibus atque virtutis. Est enim vera virtus, est et apparens, que nullo modo virtus est sed apparentia fantasmaque virtutis. Qui quidem defectus, prout nunc nobis occurrit, concipitur penes finem actuum humanorum. Qui si verus non sit, nunquam vera virtus sed apparens virtutis simulacrum erit, imo vehementissimum et deforme vitium, quicunque sit habitus ex huiuscemodi non bene directis actibus acquisitus. In cuius veneno qualiter occidatur Hercules in ultima parte nostri voluminis disseretur. Interim autem sciendum est quod, cum etiam de moralibus non inepte, non tamen illa certitudine qua de multis aliis disputetur, non inconvenienter Ydra multiceps etiam ethicis considerationibus adhibetur, ut et hic ille quas de Ydra diximus proprietates appositissime reducantur. Nec me fugit commentatorem Ethicorum Ydram assumere pro concupiscentia. Quod quidem sentio cum elegantia dici posse. Nec gravarer id prosequi si tamen varii capitum existentium vel renascentium numeri huic expositioni possent congrue proportionis typo distinctisque rationibus adaptari, sique exusta flamis aut confecta sagittis Ydra tela victoris ad hostium internicionem armaret, totque monstris occidendis adhibita quot Hercules huius veneno legitur domuisse ad victe concupiscentie naturam et hominis virtuosissimi, qualis fuit Hercules, officium pertinere commode posset et consequenter istius expositionis ministerio confirmari.

<sal. lab. 3.10>	De Cancro, quem legitur Hercules cum Ydra pugnans quod pedem eius momorderit occidisse, quod labori quinto nostri Gigantis deputandum est. Autorem adducens Paniasem refert Claudius in Arato, cui concordat Iginius, quod cum Hercules ad fontem Lerneum cum Ydra pugnam consereret, cancer pedem taliter decertantis mordicus apprehendit. Qua iniuria turbatus Hercules ipsum calce pressit atque contrivit. Quem Iuno fertur inter sidera retulisse formasseque signum in celo quartum, quod esset decem et octo stellis compositum, in cuius testa due sunt stelle quas Greci "onos", Latini "asinos" vocant, et est lune domicilium. Quod quidem signum astrologi tradunt esse frigide ac humide complexionis elemento aque naturaliter correspondens. Est etiam tropicum solstitium quoniam ibidem incipiat sol ad meridiem flecti a nobisque recedere, incipiantque crescere noctes et minui dies. Hoc autem animal pigerrimum est et segne, retrogradum cum vadit, insidiosissimum cum famescit. Hic labor apud aliquem poetarum non legitur quos meminerim me vidisse, nisi penes tragedum. Inquit enim quasi per transitum in Oetheo: «Heu quis intus scorpius, quis fervida plaga reversus cancer infixus meas urit medullas?». Alii autem omnes, ut dixi, silent hoc. Quod forte contingere potuit quia tam imbellis fera visa non sit dignum monstrum cuius expugnatio Herculi tribuatur. Sed quia magnum fuit quod Herculem momorderit, parvum licet quod ab Hercule fuerit occisus, rationem huius fabule videamus. Nam ad hystoriam ipsam inflectere ridiculum foret. Cum igitur Hercules, vir scilicet studiosus, cum Ydra congreditur, hoc est addiscere molitur per scientiam arguendi quam logicen diximus, quoniam laboriosa multum sit, generatur quidam torpor ipsum detinens et retardans ac cogens pedem quodam modo retroferri, quem torporem in cancro figuraverunt, animali videlicet tardo atque retrogrado. Unde et pedem Herculis dicitur momordisse et eum incendisse medullitus. Pro pede quidem intelligitur progressus hominis, quem torpor et tedium surgens non solum retinet sed retroflectit. Vir autem perfectus id conspiciens pede, hoc est progressu, sequens inceptum ipsum calce, hoc est instantia sui operis, atterit et occidit. Nichil enim magis segnitiem et tedium illud vincit quam operum assuetudo, que taliter hominem afficit quod, sicut non quiescere, sic laborem nesciat devitare. Et convenienter in cancro fuit hec malicia designata, que desistere facit ac retrahit ab inceptis, quia cancer est animal tardum et retrogradum. Est etiam signum solstitiale, ad quod cum sol venerit, a nobis versus meridiem retrocedit. Elongatur enim a nobis sapientie lumen quotiens ab investigatione desistimus et cessamus, tuncque incipiunt noctes crescere, id est ignorantie tenebre augeri, et dies, hoc est claritas sapientie, minorari. Unde et lune domicilium est quod semper luna videatur a sole fugere quantum potest. Nam et post oppositionem, quasi contra solem nitatur et ad ipsum nullo modo respiciat, dirigit cornua versus occasum. Iuno autem, hoc est dei dispositio, cancrum ob hoc dicitur in celum posuisse quia, sicut tradunt astrologi, quibus in hoc doctrine sanitas non repugnat, dicuntur hi motus celestis influentie viribus, que, licet non cogant, inclinant tamen voluntates hominum, excitari, et, quamvis sapientis calcibus atterantur, semper tamen ab altis imminent semperque sunt virtutis instantia conculcandi. In eius autem testa sunt asini in signum hebetudinis et segnitiei. De quibus plura dicenda forent que, quoniam extra materiam sunt et ad Bachum eiusque fugam et furorem pertinentia, duxi speculantibus relinquenda. Ad alia quidem festinat intentio.

<sal. lab. 3.11>	De Chyrone, quem interfecit Hercules sagitta veneno Ydre circumlita. Et ut huius Herculee Ydre materiam prosequamur, Chyron Herculis sagitta Lernei veneni tabe circumlita dicitur interisse. De quo quidem tradit Iginius quod fuerit Saturni ac Phylares, vel ut potius debere dici reor, Phylires, filius, qui non modo reliquos Centauros sed homines quoque iusticia vicerit. Qui cum Esculapium et Achillem nutrisse existimetur, pietate et diligentia fecit ut inter astra numeraretur. Apud quem cum Hercules divertisse et simul cum Chyrone sedens sagittas consideraret, fertur una sagittarum super eius pedem decidisse, et ita rebus humanis exemptus. Nec putet aliquis Lucanum ab aliis dissentire qui velle videatur Chyronem ex nube genitum. Dixit enim in sexto: «Illic semiferos Ysionidas Centauros feta Peletroniis nubes effudit in antris». Et post plura nominatis Monico, Reto, Pholo, et Nexo subdit: «Teque senex Chyron». Etenim si quis bene respiciat, non omnes una nativitate coniunxit sed in eadem regione genitos diversa locorum assignatione divisit. Alii volunt quod, cum Chyron Herculem interfecisse tam brevibus telis maxima Centaurorum corpora miraretur, conatus sit Herculis arcum intendere, et sic sagittam suis manibus excidisse delapsamque super pedem intulisse mortiferum veneno vulnus quo extinctus est, Iovemque misertum eius illum inter sidera collocasse. Addit autem Germanicus in Arato quod, «cum Saturnus Iovem filium quereret, in Tracia cum Phylara, Occeani filia, versus in equum» cubuerit, «et ex ea Chyronem, medicine artis inventorem», genitum, «habitasseque Pelium montem» maxima inter homines equitate, et quod ipse docuerit Esculapium in medicina, Achillem cithara, et Herculem in astrologie litteris et doctrina. Demumque autoritate Antistenis refert eum, cum Herculem hospitio suscepisset, lapsu sagitte decidentis e pharetra vulnere pedis accepto «animam exhalasse »ab Ioveque astris illatum. Tradit etiam matrem in arborem tyliam esse conversam. Adicit insuper Servius, dum Saturnus cum amata Phylara coiret, uxorem eius Opim advenisse, cuius presentiam veritus se convertit in equum, et exinde Chyronem natum, dimidia parte hominem, altera vero equum. Et Boccatius quidem, omnium quos legerimus rerum istarum curiosissimus, octavo Genealogiarum libro retulit eum a parentibus immortalem genitum et iuxta filie vaticinium gravissimo vexatum morbo orasse superos ut mori liceret. Quo impetrato ab ipsis in celum translatus locatusque in zodiaco, Sagittarius appellatus est. Alii dixerunt ipsum a Saturno inter sidera collocatum. Quod quidem si rationem temporum attendamus, inconveniens est attributum esse Saturno, quem longe prius fingant omnes regno pulsum celique dominio spoliatum. Verum quia ista deorum multitudo, prout in superioribus probatum est, ad unum Iovem reducitur (qui quidem, ut Soranus inquit, est deus omnis et unus), nulla est in huiusmodi variatione differentia, que solum est nominis et non rei. Quod autem Boccatius inquit Chyronem Sagittarium esse, communis videtur opinio. Unde et in versiculis quibus planetarum domicilia designantur scribitur: «Inde Iovi dona Pisces simul atque Chyrona». Et Ovidius, licet minus clare, dixit: «Per tamen adversi gradieris cornua Tauri Hemoniosque arcus violentique ora Leonis», Hemonios arcus pro Sagittario ponens. Et Lucanus: «Par Geminis Chyron», et in sexto: «Tuque senex Chyron gelido qui sidere fulgens impetis Hemonio maiorem Scorpion arcu». Ut hoc clarius non potuerit astruxisse. Et tragicus: «Et qui nervo tenet Hemonio pinnata senex spicula Chyron rupto perdet spicula nervo». Verumtamen Iginius atque Cesar in Arato volunt hunc esse non Sagittarium sed celestem illam figuram que extra zodiacum est inter Argon et Aram, cuius caput ferme caudam Ydre attingit, tenens leporem manu dextra novem sideribus deformatum, queve pedibus nixa antarcthico circulo humeris hyemalem sustinere videatur, cruribus lacteum attingens circulum, quamque omnes Centaurum vocant. Nam quod Sagittarius Chyron esse non possit, plurimi, sicut inquit Iginius, affirmant eo quod nullus Centaurorum arcu sit usus. Volunt autem Sagittarium esse Euphemes, que Musarum nutrix fuit, filium, qui montem Helicona inhabitaverit, intentum Musis et venationi. Unde celerrimus in silvis et in Musis acutissimus factus est. Ex quo Musis orantibus a Iove fuit inter sidera deformatus. Cuius rei Sotheum, tragediarum scriptorem, Iginius adducit in testem. Dicit etiam idem autor signum quod Centaurum vocant a quibusdam putari peritissimum illius gentis augurem, qui, si scriptura codicis qui venit in manus meas non erraverit, Phonon appellatur. Nam secundum Papiam, quod verius puto, Pholon dictus est. Unde et veniens ad aram cum hostia figuratur. De hoc autem Centauro inquit Germanicus in Arato sive Arati Phenomenia: «Inde per ingentes costas, per crura, per armos, nascitur intacta sonipes sub virgine dexter. Seu predam ex silvis portat seu dona propinque placatura deos, cultor Iovis Ammon et are, hic erit ille pius Chyron, iustissimus omnes inter nubigenas et magni doctor Achillis», et cetera. Nam ubi de Sagittario cecinit, nullam prorsus fecit de Chyrone mentionem. Hanc autem difficultatem in medio relinquamus. Nam cum omnino sint he imaginum figurationes varie et ad beneplacitum adinvente, satis est recitasse diversitatem opinionum que citra voluntatem instituentis inconvincibilem habere nequeant rationem. Iamque ad alia que de Chyrone legimus accedamus. Et ad conceptum quidem respiciens Maro nichil aliud tradidit a Germanico. Dixit enim: «Talis et ipse iubam cervice fudit equina coniugis adventu pernix Saturnus et altum Pelion hinnitu fugiens implevit acuto». Sed Naso vaticinium Ochyroe, filie Chyronis, ponens sic inquit: «Tu quoque, care pater, nunc immortalis et evis omnibus ut maneas nascendi lege creatus posse mori cupies tum cum cruciabere dire sanguine serpentis per saucia membra recepto; teque ex eterno patientem numina mortis efficient, triplicesque dee tua fila resolvent». Et idem autor latius Fastorum quinto quadraginta ferme versibus (quos requirat in illo volumine studiosus) Chyronis mortem prosequitur copiose; quos brevitatis causa non scribo. Sufficit enim locum nescientibus designasse. Hanc fabulam pater meus Boccatius in octavo Geneaologiarum libro mirabilis allegorie sensu detegit et declarat. Ad quam, si veneno serpentis Ydre sique nostro Herculi conveniret, lectorem sufficeret remisisse. Videamus igitur quorsum evadit Lerneum virus, quo traditur etiam immortalis Chyron extinctus atque confectus. Unum tamen circa Chyronis materiam non omittam, quod, quicquid poete fabulati sint, hystorice tamen veritatis est, sicuti testatur Plinius libro vicesimo quinto, quod «centauria curatus» sit, «Chyron cum Herculis exceptus hospitio pertractanti arma sagitta excidisset in pedem». Quibus Plinii verbis innuitur Chyronem ab Hercule receptum hospitio, quod omnes astruunt e converso. Sed hystoriam dimittamus et, cum non sit nostri propositi, redeamus ad fabulam. Et primo quidem, quod et Boccatius noster tangit, Chyron dictus est a "chyros" Grece, Latine "manus", hicque, quoniam manibus operamur, figuram teneat active vite, Hercules autem typum habeat contemplative, que est suprema gloria atque beatitudo vite mortalis, que semper in lite et contentione versatur. Oritur autem Chyron ex Saturno et Phylire, hoc est ex tempore et ratione. Saturnus enim apud Grecos Cronon dicitur, quod est tempus. Unde Latine Saturnus, quasi satur et plenus annis, dictus est. Phylire autem a "phylos", "custos" vel "amor", et "liros", "varium", vel "iros", "contrarium" (unde et ironia dicta est), vel ab "eris", "lis", dicitur. Nam vera ratio agibilium ex variarum rerum experientia, ex rerum contrariarum perceptione vel contentionum exercitio nascitur. Requiritur autem ad active vite perfectionem tempus, hoc est etas, hominis conveniens. Unde et Saturnus in equum, id est hominis vitam, ut Chyronem generet, immutatur. Equus enim primo penes matrem nutritur, deinde domatur et instruitur, demumque sub hominis obedientia servit et exercetur. Idem est progressus in vita hominis. Primo quidem pueri lactantur et nutriuntur, secundo instruuntur et passionibus pravis domantur, tertio instructi et domiti mittuntur in exercitium. Oportet igitur tempus figuram equi, hoc est humane vite, sumere coniungique cum Phylire, id est ratione, ut nascatur Chyron, hoc est negociosa vita. Qui quidem pro tanto immortalis dicitur, vel quia genus hominum nunquam sine vite huius exercitio reperitur, vel quia huius vite meritis ad statum immortalitatis transferamur. Nam quod magister fuerit Herculis, Achillis, et Esculapii ad hoc spectat, quod quanto magis in vita hac quam activam dicimus exercemur, tanto magis addiscimus ut ipsum exercitium, hoc est operativa vita, nobis quodam modo sit magister. Convertitur autem Phylire, hoc est ratio, in arborem tyliam, que quidem arbor levis est et aptissimum lignum de quo iuga boum fiant. Unde Virgilius: «Ceditur et tylia ante iugo levis». Ut lignum hoc leve, tenax, et enode facillimumque politu pro iugo ponatur eo quod ex ipso iuga soleant fabricari. Iugum igitur rationis, sub quo vita operativa versatur, in transformata Phylire denotatur. Nec sine misterio est quod Chyron Achillem et Esculapium docendos acceperit, quoniam qui intendit ut uni prosit homini, sicut Esculapius, quique (quod divinius est) non uni sed multis publice vult prodesse, sicut Achilles, vite negociose tradatur necesse est. Nam qui de se felicitando cogitat et ob hoc agit ut gloriosus evadat, qualem videmus Herculem extitisse, venit hospes, non discipulus, ad Chyronem. Unde Naso noster: «Venerat Alcydes exhausta parte laborum, iussaque restabant ultima pene viro. Excipit hospitio iuvenem Phylireius heros, et causam adventus hic rogat, ille docet». Astrologiam autem docuisse Chyron Achillem dicitur quoniam hec ars practicis arithmetrice geometrieque regulis et instrumentis indigeat ut discatur. Et ut ad Chyronis interitum veniamus, «Dumque senex tractat», ut Ovidius ait, «squalentia tela venenis, excidit et levo fixa sagitta pede est. Ingemuit Chyron traxitque e corpore ferrum, et gemit Alcydes Hemoniusque puer». Prius autem considerandum occurrit quod ibidem Ovidius dixerat de Chyrone et Achille: «Respicit interea clavam spoliumque leonis, "Vir"que ait "hic armis, armaque digna viro!". Nec se quin horrens auderet tangere setis vellus Achillee continuere manus». Que pro tanto dicta sunt, quia Chyron solum de active vite instrumentis iudicare potest, et qui vite active deditus est, sicut Achilles, illius vite instrumentorum contrectatione delectatur. Chyron autem mox ut supra facultatem suam nititur et squalentia tela veneno tractat, cadit sagitta de manibus suis quia activi non est speculabilia pertractare. Levus autem pes eius sagitta vulneratur quoniam activus speculari incipiens sagittis, hoc est subtilibus rationibus et acutis, percipit non levo sed dextro itinere ambulandum esse. Ex quo super levum pedem, hoc est vite sinistrum iter, sagitta veneno Ydre circumlita, id est ratio inconvincibilis et formata, cadit, inhibens illud iter et ostendens ipsum vitiosum quod maxime perspicitur ratione. Est enim active vite duplex via leva scilicet voluptatis et dextra virtutis. Unde activus iam in speculationem ascendens viam sinistram aspicit voluptuosam sed plenam vitiis et ideo declinandam, currendumque fore per dextram iudicat, que siquidem est virtutis. Unde Maro noster divinissime sicut cuncta dixit: «Hic locus est partes ubi se via findit in ambas: dextera que Ditis magni sub menia tendit, hac iter Elisium nobis; at leva malorum exercet penas et ad impia Tartara mittit». Quoniam igitur active vite sinistrum iter sagittis Herculis, hoc est veris et inconvincibilibus rationibus, iniecto quasi vulnere prohibetur, ingemuit Chyron, gemit Alcydes et Achilles. Etenim ut delectabilia secundum carnem spernantur et dimittantur delectabiliter, nulla speculatio vel rationis vis, quecunque sit, potest efficere. Hic enim status est contemplationis. Unde et notanter autor Alcydem dixit, non Herculem. Plus enim perfectionis sonat Herculis nomen quam Alcyde. Hoc enim ab "alce", quod est "virtus", dictum est; illud ab "eris", "cleos", id est litis gloria, detorquetur, que quidem est premium remuneratioque virtutum. Flet igitur Chyron, id est ipsa vita activa seu vir hanc vitam sequens ut prosit cuipiam uni. Flet Alcydes, hoc est vir virtuosus et activus qui in suam beatitudinem tendit. Nam et virtus in actione consistit. Flet et puer Hemonius, qui suspirabat desiderans ad perfectionem politicam, ut prodesset multis. Nam nullus talis status recusat nisi vitiosas et se ultra debitum efferentes voluptates. Solus etenim contemplativus, qualis erit noster Hercules in Oeta, voluptatibus est insensibilis et dolori. De quo in quarto deo duce latius disseremus. Demum autem vulnerato et adhuc laborante Chyrone, «nona dies aderat cum tu, iustissime Chyron, bis septem stellis corpora cinctus eras». Nona quidem dies quid aliud est quam legitimum vite nostre tempus, quod per novem annorum numerum in se multiplicatum designatur? Octoginta quidem annis humana vita etiam in potentatibus est, ultra autem labor et dolor, ut sanctissimus regum inquit, post quam vitam celo reddimur et stellis, hoc est eterne memorie luminibus, consecramur. Nec aliquem astronomie peritum moveat quod Naso videatur Chyroni bis septem stellas, ut supra retulimus, assignare. Scio quidem Iginium Sagittarium stellis quindecim figurasse. In quo non discrepat ab Arato sive Germanico; eodem namque modo supputant has stellas. Alii vero duas, que in arcu describi solent, auferentes tredecim tantummodo tradiderunt. Ptholomeus autem in Almagesti treginta et unam, nisi fallor, enumerat. Ut cum nullo videatur Ovidius suo bisseptenario concordare. Nam nec ad Centaurum potest hic numerus adaptari, quem Iginius absque lepore quem tenet in manibus stellis viginti quatuor adnotavit. Quo etiam numero deformatio Germanici et Arati descriptione simili terminatur. Ptholomeus vero treginta septem stellis hanc imaginem designavit. Quid ergo? Relinquemusne Ovidium inter tante autoritatis viros taliter indefensum quod nulli videatur penitus concordare? Non certe! Multa quidem sibi debeo, quem habui, cum primum hoc studio in fine mee adolescentie quasi divinitus excandui et accensus sum, veluti ianuam et doctorem. Etenim nullo monitore previo nullumque penitus audiens a memet ipso cunctos poetas legi et, sicut a deo datum est, intellexi, postquam noster Sulmonensis michi venit in manus. Credo igitur Ovidium sine dubio pro Chyrone Sagittarium intellexisse et, si Grecorum noticiam haberemus, autorem nullatenus defuturum qui nostrum Ovidium tueretur. Ut dici non possit, quod in Maronem exclamat Euangelus, Nasonem doctissimum poetarum toto errasse celo. Satis enim foret poete philosophorum aliquem sue sententie suffragari. Nam quorum facultas super omnia scibilia fertur, licet quanto cuncta perfectius omnia sciverint tanto perfectiores futuri sint, nichilominus tamen quod impossibile est non oportet exigere; videlicet quod omnino sic omnia teneant explorata quod cum singulis singularum artium professoribus comparati in singulis omnibus antecellant. Mira tamen subtilitate concordat Ovidius cum Ptholomeo et aliis qui ante eum apud Indos et Egiptios illa que de celi situ retulit Ptholomeus tradiderunt. Siquidem Ptholomeus stellis quas assignat quatuordecim huius signi membra tangit sive loca membrorum, ut, licet aliqua ex eis pluribus illuminari tradantur stellis, unita tamen in unius contactum membri sidera pro unius stelle numero computentur, et illa que in arcu, vexillo, seu sagitta notantur sidera sive stelle cingere Chyronis corpora non dicantur. Non enim dixit Ovidius imaginem sive signum sed «bis septem stellis corpora», equum scilicet et hominem, «cinctus eras». Hec quidem loca sunt: caput, quod tribus nitet stellis, oculus, spatula sinistra, spatula dextra, medium inter ipsas, postremum brachii dexteri et eius cubitus, et ascella dextera. Hec omnia stellificantur in homine; in equo vere posterior pes sinister, nodulus seu iunctura supra dictum pedem, suffrago sive nodulus alterius pedis anterioris et dexteri, dexterum crus posterius, femur levum, et cauda, que non una sed quatuor stellis nitet, ut sic Sagittarii corpus octo in homine sex in equo partibus tum stellis, tum sideribus contingatur. Quarum partium respectu Ovidius inquit, «Bis septem stellis corpora cinctus eras», ut sit sensus: «Eras», scilicet o Chyron, «stellis cinctus corpora», hominem scilicet et equum, «bis septem», videlicet locis vel corporum membris. Nunc ad allegoriam revertamur. Chyron igitur habet superiorem partem in effigiem hominis, animalis videlicet rationalis, inferiorem autem in equi formam, in quo, sicut diximus, activa vita figuratur. Nam cum ratio, quam communem habemus cum angelis, imperat appetitui, quem communem habemus cum beluis, vita activa plenaque virtutis resultat in homine, que vere humana est. Nam si controversim appetitus subiuget rationem, vita non hominis erit sed penitus bestialis. Si autem imperio rationis ocioso appetitus cooperetur sine resistentia rationi, supra statum hominis hec vita est et que angelica dici debeat, non humana. Nec in equo fuit incongrue appetitus sive sensualitas figurata. Nullum enim animal obedientius est homini quam equus, cuius est, si freno per hominem regitur, solide pergere, si autem sine freno vel absque homine suis motibus relinquatur, sepissime cadere vixque ad destinatum terminum pervenire. Et hec de Chyrone sufficiant. Cetera secundum litteram sibi colligat et iuxta misticum intellectum exponat rerum huiusmodi studiosus. Erat animus de Phylothete subiungere, quem simili eventu decidens sagitta percussit. Sed quia hec post Herculem contigerunt, postremo volumini reservanda duxi.

<sal. lab. 3.12>	De Centauris ab Hercule domitis, qui labor erit sextus Tirintii nostri. Centauros etiam, ut proximo capitulo dictum fuit, sagittis confecit Alcydes. Miratus etenim est Chyron quod maxima Centaurorum corpora tam parvis telis occiderit. Et primo de nativitate Centaurorum poetica referam, huius rei integumentum aperiens, deinde qualiter fuerint domiti disseremus. Inquit autem Servius, cum «Ixion amatam Iunonem de stupro interpellasset, illa confessa est Iovi, et ex eius voluntate nubem in suam formam conversam eidem obtulit», cum qua concumbens Ixion Centauros genuit. Unde Ovidius: «Nec nos matre dea nec nos Ixione natos esse reor. Qui tantus erat Iunonis ut alte spem caperet». Nam et formam Centaurorum paulo ante descripserat. Inquit enim unus ex illis: «Quid membra immania prosunt? Quid gemine vires et quid fortissima rerum in nobis duplex natura animalia iunxit?». Addit etiam Servius in eodem sexto super illis verbis, «Quid memorem Laphitas, Ixiona Perithoumque» quod «Ixion fuerit amicissimus Iovi, Flegie filius», et quod «post nubis coitum ficte in formam Iunonis, cum se de eius stupro iactasset, ab irato Iove ad inferos trusus est et ibi religatus ad rotam incircumfusam serpentibus». In tertio vero Georgicorum, ubi dicitur «Frena Peletronii Laphite girosque dedere», longe aliter scribit Servius de Centauris hoc totum in hystoriam referendo. Dicit enim: «Peletronium oppidum est Thessalie, ubi primum, domandorum equorum repertus est usus. Nam cum quidam Thessalus rex bubus oestro exagitatis satellites suos ad eos revocandos ire iussisset, illi, quia cursu non sufficerent, ascenderunt equos et eorum velocitate boves secuti eos stimulis ad tecta revocaverunt. Sed hi visi, aut cum irent velociter aut cum eorum equi circa flumen Peneon potarent capitibus inclinatis, locum fabule dederunt, ut Centauri esse crederentur». Et subdit: «Alii dicunt Centaurorum fabulam esse confictam ad exprimendam humane vite velocitatem quod equum constat esse velocissimum» Hec Servius. Tertio vero Georgicorum, ubi Virgilius ait, «Tortosque Ixionis angues», scribit angues «quibus religatus est ad rotam postquam illicitos Iunonis petivit amplexus». Quod ego fictum puto propter dominantium sollicitudinem atque metum, quibus carere non possunt qui iuxta serpentes morantur. Addit autem venerabilis Boccatius, quod et aliqui affirmant, quod fuerit Iovis secretarius et Iunonis. Quod autem apud inferos rote voluminibus agitetur satis Maro designat: «Atque Ixionei vento rota constitit orbis». Et Naso: «Stupuitque Ixionis orbis». Et prius dixerat: «Volvitur Ixion et se sequiturque fugitque». Et Statius quarto Thebaidos: «Et caligantem longis Ixiona giris», ubi de Ixione sic refert Lactantius: «Ixion, Flegie filius, cum misericordia Iovis in celum sublatus fuisset, Iunonem de stupro interpellare ausus est. Que de audacia eius conquesta Iovi suadente ipso pro se nubem misit, cum qua Ixion concubuit. Et geniti sunt Centauri. Reversus autem ad mortales Ixion gloriatus est cum Iunone concubuisse. Ob quam causam eum Iupiter fulmine percussit et ad rotam volvendam ligavit». Hec iste. Que non ob aliud posui nisi quia, quod reliqui tacent, fecit de fulmine mentionem. De hac autem fabula libro Mitologiarum Fulgentius refert quod «Ixionem dici voluerunt quasi Axionem», id est dignitatem, que «regnum affectans nubem mereatur, id est similitudinem regni », suscipere, non regnum. Illud equidem perpetuum, hoc vero temporale ac fugax. Ceterum etiam inquit, testem adducens Dromocridem in Theogonia, quod Ixion primum regni gloriam in Grecia affectaverit, centum paratis equitibus. Unde Centauri dicti sunt quasi centum armati, quamvis a permixtione equine forme convenientius dici debuisse velit Centyppos. Demum dicit Ixionem parvo tempore celere regnum adeptum, deinde regno expulsum, unde etiam ad rotam dicitur esse damnatus, concludens quod ostendere voluerunt omnes qui armis atque violentia regnum petunt subito erectiones atque elisiones subito sustinere. Hoc idem refert Alexander et alii plures. Et poetice lumen, Boccatius noster, suavi et copiosa oratione vult Ixionem regni cupidum tirannidem invasisse, eisdem ferme fundamentis innixus. Hinc Iovis secretarium cum alta cogitat, hinc Iunonis optat concubitum cum regnum desiderat, hinc nubem recipit tirannidem, scilicet pro Iunone, hoc est regno, consecutus. Ex hac coniunctione nascuntur Centauri, id est parantur equitum copie quibus invadat et tueatur invasa. A Iove in terras pellitur quoniam ab experientia sollicitudinum non amplius alta cogitans ad laborum contemplationem trudatur. Cumque se iactat habuisse cum Iunone concubitum, id est se regem dicit, fulminatur a Iove propter ignem cogitationum atque formidinum, quibus quasi ad rotam ligatus volvitur. Unde tragicus inquit: «Rapitur volucri tortus Ixion rota». Dicit etiam prorsus divine atque veraciter se mirari dictum esse quod primus Ixion apud Grecos regnum optaverit cum multi ante ipsum Argivorum Sicioniorumque, quos Grecos esse constat, reperiantur fuisse reges, tamen, ut subdit, «sponte populorum» electos. Sed forte Ixion primus per vim et tirannidem regnum occupare ausus est, ut inter tales non incongrue primus dictus sit. Et alia multa cum elegantia subnectit, aliorum etiam expositiones adiciens, ut in nono Genealogiarum potest legere studiosus, quas tamen ponere non gravarer si nostre materie convenirent. Hos autem Centauros qui ex nube et Ixione nati sunt, cuius Flegias, Martis filius, teste Lactantio pater fuit, sicut inquit mirabilis Boccatius, volentes Hyppodamiam, uxorem Perithoi, die nuptiarum rapere Hercules acri bello superavit, quamvis ipse Perithous eiusdem Ixionis filius fuerit non nube genitus sed uxore. Unde non legitime natorum declaratur impietas, qui fratrum thalamos non horreant incestare. Quod autem Hercules pugnam habuerit cum Centauris testatur Maro inquiens: «Tu nubigenas, invicte, bimembres, Hyleumque Pholumque, manu, tu Cresia mactas prodigia», et cetera. Et in Oetheo asperitatem belli designans ait tragedus: «Utinam fuissem preda Centauris datus!». Et Boetius: «Ille Centauros domuit superbos ». Quod autem hec pugna fuerit die nuptiarum Hyppodamie aut ob hanc causam nusquam legi nisi tertio decimo Genealogiarum libro. Nam Ovidius illius diei bellum attribuit manifeste non Herculi sed Theseo. Servius autem refert quod cum «Perithous, Laphitarum rex, cum uxorem duceret, vicinos populos Centauros, etiam sibi cognatos, et deos omnes excepto Marte ad convivium convocavit. Unde iratum numen immisit furorem quo Centauri et Laphite in bella venerunt ». Causam autem furoris Ovidius expressit: «Nam tibi, sevorum sevissime Centaurorum, Eurite, quam vino pectus tam virgine visa ardet, et ebrietas geminata libidine regnat. Protinus everse turbant convivia mense, raptaturque comis per vim nova nupta prehensis. Euritus Hyppodamen, alii quam quisque probabat aut poterat rapiunt», et cetera. Virgilius autem non Centauros deletos ut Naso sed Laphitas dixit: «Mars perdere gentem immanem Laphitum valuit». Verum Centauri ex Laphitarum genere sumpti sunt. Unde scitissime dixit non gentem Laphitarum sed immanem gentem, tangens ipsorum originem appellando Laphitas et morum proprietatem cum adiecit "immanem", ut nulla penitus sit inter illos poetas varietas vel contradictio. Ceterum ut altius ordiamur, quod Flegias Martis filius fuerit et genuerit Ixionem atque Coronim, quodque Ixion ex uxore Perithoum filium habuerit, et Coronis cum Phebo concumbens, Esculapium conceperit, et pater iratus destruxerit Apollinis templum, et quod rege Perithoo bellum excanduerit inter Centauros et Laphitas, et quod tam Hercules quam Theseus ipsos, diversis tamen ut puto temporibus, deleverint, hystoricum fuisse reor. Non enim est vero simile quod equitum ille fortis exercitus potuerit una pugna deleri. Diversis ergo congressibus nunc Theseus, nunc Hercules cum Centauris bellaverunt. Nam et idem Ovidianus Nestor, qui ducatum prebuit conficiendis Centauris non Herculi sed Theseo, tamen non negat Herculem militasse contra Centauros sed offensiones quas ab eo receperat memorans, pretendens inimicicias quod Herculeas laudes occulat, se excusat: «Nec videor debere tui preconia rebus Herculis, o Rhodie ductor pulcerrime classis. Nec tamen ulterius quam fortia facta silendo ulciscor fratres», et cetera. Et hec quidem etiam arbitror posse convenienter intrinseco sensu clara fieri, ut intelligamus per Flegiam, Martis filium, qui a "flegi" Grece, Latine "flama" dicitur, stelle Martialis influentiam designari. Hic enim planeta formam ignee complexionis corporibus humanis prebet et fervidos belli mentibus nostris affectus infundit. Quibus cum sparsum atque divisum, sicuti multi volunt, genus mortalium nimium indulgeret «ceca atque temeraria dominatrix animi cupiditas», ut inquit Cicero, «ad se explendam viribus corporis abutebatur pernitiosissimis satellitibus». Ex quo de Flegia natus est Ixion nataque Coronis. Et dicitur Ixion, ut supra teste Fulgentio retuli, quasi Axion, id est dignitas. Compulsi quidem sunt propter homines violentos ceteri qui innocue vivere cupiebant se congregare, civitates et oppida struere, et magistratuum inducere dignitatem, qui cunctis iusticiam ministrarent. Habet igitur Ixion figuram dignitatis, qua quis populis preficiebatur et priorem locum inter alios obtinebat. Ex hoc autem gignitur Perithous, qui Grece a "peri", quod Latine "circum" sonat, dictus est. Nam cum dignitates populorum traderentur suffragiis, peperit illarum cupiditas consuetudinem circumeundi populos seque in electionibus commendandi, quod per Perithoum denotatur. Huius uxor est Hyppodamia, que ab "ypo", quod est "sub", dicta est, et "dymos" Grece, id est "populus" vel "populi dominatio", sicut habet interpretationum doctrina, ut interposita euphonie causa videlicet d, sicut solet in multis, dicatur Yppodame, id est subiectio respectu populi dominantis seu popularis dominii (nam dymon populum esse constat Odissiados libro quarto); vel a "damer" Grece, id est "bona civitas", ut habent Grecorum interpretationes. Quam pro tanto finxerunt eius coniugem, quia ab illo circuitu et humili subiectione que fiat populo principanti dignitas consentiente precibus populo nasceretur. Unde et apud Romanos candidatorum inolevit usque in Cesares consuetudo, qui populi comitiis se de tribu in tribum electoribus commendabant. Invitantur ad nuptias populi, sicut dicit Servius, ad fruendum scilicet submissione et ambitu candidatorum et ad danda suffragia. Centauri autem, quos Ixion, hoc est homo in dignitate positus, Iunonis concubitum, id est regnum, petens et cum umbra in Iunonis effigiem deformata, hoc est cum tirannica dominatione, concumbens generat, deponentes suffragia populi et omnia in tirannidem transferentes dicuntur non inconvenienter Yppodamiam, id est consuetam submissionem qua candidati populis blandiebantur, rapere et mensas atque convivium perturbare. Hos Hercules noster, vir scilicet virtuosus, subtilibus sagittis conficit, hoc est subtilibus et acutis rationibus vel ipsos a tali proposito compescendo vel inducens alios ne talia patiantur. Vel Centauri sunt homines violentie, que instar est tirannidis, nimium dimittentes frena, qui, cum faciem habeant hominis, bestialiter tamen incedunt et has libertatis solennitates propter superbiam non impendunt. Vel per Centauros ordo designatur equestris, qui ad optimates pertinet, et per superbiam, quam equorum denotat altitudo, plebi rapiunt ius eligendorum magistratuum et alias populi dignitates. Sed Herculis, hoc est hominis sapientis, admonitu ad formam sanioris consilii revocantur. Unde et ipsos sagittis interfecisse dicitur, hoc est potentia rationum, vel multitudini persuadendo quod depulsa sue libertatis iniuria in statum iuris pristini revertatur. Que cuncta cum ubique soleant et maxime in Grecia peculiariter consueverint, sicut ex ipsorum constat hystoriis provenire, non mirum si hec apud Grecos, fingendarum rerum artifices reperta sunt et huius obumbratione velaminis exornata. Nec quem moveat quod Virgilius, ut supra retuli, Hylei mortem Alcyde tribuat, «Tu nubigenas, invicte, bimembres, Hyleumque Pholumque, manu, tu Cresia mactas prodigia», cum Servius scribat quod Theseus, non Hercules, occiderit Hyleum. Sed cum Theseus ob fortitudinem etiam Hercules dici potuerit, non est in hoc aliqua contradictio. Potuerunt et plures Hylei esse Pholique, ut ex illis unum Theseus, alterum interfecerit Hercules, et ex istis unum habuerit Hercules hospitem dum, ut intelligit Servius, pugnaturus cum Centauris pergeret, alterum eiusdem nominis obvium cum pugnaret. Et de hospite quidem Herculis, Lucanus in sexto «Hospes et Alcyde magni, Phole ». Mistico tamen intellectu cum omnis scientia sit aut rerum corporearum aut spiritualium, volens Virgilius ostendere Centauricam pugnam non fuisse consertam manibus finxit Centaurorum victoriam Herculi contigisse per Hyleum et Pholum, ut cecinit, interfectos. Hyleus enim dicitur ab "hyle", quod est apud Grecos idem quod "silva" Latine. Quod quidem pro corporalium materia intelligendum est. Nam quecunque corporea sunt per intellectum possunt cunctis denudata formis ad materiam usque resolvi, per quam sumi potest scientia naturalis. Pholus autem a "phos", quod est "lux", et "olon", quod est "totum", si Grecum consideretur, Latine dici potest. Quibus spiritualium status, que quidem intelligentie sunt et per consequens totaliter, si ipsorum naturam consideres, lumina seu luminosa, congruentissime designatur. Habet enim lux similitudinem cum spirituali creatura. Unde cum «dixit deus, "Fiat lux", et facta est lux», non solum intelligitur de corporali luce, sicut littera sonat, sed etiam de spirituali luce, hoc est angelis, qui, cum creati fuissent informes cum fecit deus celum, hoc est spiritualem creaturam, demum, quando facta est lux, formati sunt in amore, scilicet conditoris, ad quem boni per dilectionem conversi sunt. Nam etiam ipse deus lucis nomine designatur. «Erat lux vera, que illuminat omnem hominem venientem in hunc mundum» sine dubio de deo dictum est. Per cognitionem igitur et scientiam visibilium, que per Hyleum notantur, et invisibilium, que per Pholum, qui mactantur ab Hercule, dum investigatione et studio quasi superata et victa tam visibilia quam invisibilia comprehenduntur, vincuntur Centauri. Motus quidem aspectu superno rationales, bestialiter autem incedentes sapientia regulantur, et victi atque domiti tum in nobis, tum in aliis occiduntur. Unde et alter poeta non mediocriter ista videns voluit Herculem hospitio receptum a Pholo, quoniam in sapientie lumine atque domicilio hec monstra et non alibi superentur. Sed expectabit aliquis quid intelligi debeat per Coronim, quam Flegias genuit. Hanc autem puto scientiam rei bellice intelligi quasi "cronis", eo quod ratio militaris scientie sumatur ex tempore et ex longi temporis experientia sit reperta. Hec autem Apollini coniungitur, hoc est investigationi futurorum. Quod indignatur Flegias, id est ardor impetusque pugnandi, sicut videmus in Thebano bello iuxta fictionem Statii contigisse. Preceps est enim Martis ardor quique non patiatur ex aliquo futurorum metu vel presentia non pugnare. Quod totum efficit influentia Martis, quam per Flegiam diximus designari. Sciens autem, ut habet hystoria, Flegias Apollinem cum filia concubuisse, furore percitus Apollinis templum apud Delphos incendit. Quod quidem etsi res gesta fuerit, figuram tamen hominis Marte furentis habet, qui templum Apollinis incendit et destruit maledictis incessendo nullaque petendo responsa. Phebus autem, comperto Coronim cum iuvene Hemonio concubuisse, id est inexperto propter etatem et bellis minus idoneo propter studium cultus, unde et Hemonius dictus est ab "hemio", quod est "orno", ipsam sagitta ferit et occidit. Nam, ut inquit quidam, «Nil adiuvat armis nobilitas forme; duro Mars milite gaudet». Quin etiam futurorum extimatio et sapientia, id est Apollo, bellum fugiens atque vetans perire facit quodam modo bellicam scientiam et doctrinam. Reservat tamen Esculapium, qui medicine fuit inventor, quoniam hec ars non solum bello propter vulnera sed etiam pace propter infirmitates et ulcera utilis est. Trudit etiam Phebus suis sagittis Flegiam in infernum quoniam sapientia furorem vincat, et ipse belli fervor sine sapientia et noticia futurorum imminentibus supra caput saxis, hoc est infinitis periculis, supponatur. Unde Statius in Apollinari carmine: «Ultrix tibi torva Megera ieiunum Flegiam subter cava saxa iacentem eterno premit accubitu dapibusque profanis instimulat, sed mixta famem fastidia vincunt». Punitur enim duplici pena Flegias, imminentia videlicet periculorum subter cava saxa iacendo, et abstinentia mensarum, hoc est avaricie stimulis, qua fervent qui sine Apolline bella movent, hoc est sine sapientia. Nunquam enim decerneret sapiens propter avariciam, hoc est spe lucri, bella moveri. Hoc est enim furentium et inconsideratorum, a quibus ferme propter nichil aliud bella geruntur. Unde dixit Statius quod torva Megera, id est magna Furia ("megos" enim Grece "magnum" seu "longum" dicitur), premat eterno accubitu Flegiam ieiunum quoniam avaricia vetat etiam necessaria sumere. Hoc verus vates et excellentissimus poetarum Virgilius planius et plenius dixit, non exprimens Flegiam sed «Laphitas, Ixiona, Perithoumque. Quos super atra silex iam iam lapsura cadenti imminet assimilis». Et subdit post pauca: «Epuleque ante ora parate regifico luxu. Furiarum maxima iuxta accubat et manibus prohibet contingere mensas», maximam Furiarum dicens quam in tertio posuit esse Arpyam: «Vobis Furiarum ego maxima pando». Statius autem Megeram posuit, que et Furiarum una est et magna interpretatur, ut nulla sit in rebus differentia sed in verbis. Aut si volumus non avariciam sed contentionis magnitudinem prohibere contingere manibus mensas, dicemus Virgilium pro maxima Furiarum intellexisse Megeram, que sic homines occupat quod «mixta famem fastidia vincunt». Et hec satis de tota ista materia dicta sint.

<sal. lab. 3.13>	Quod Hercules Stimphalidas occidit, qui quidem est Herculis septimus labor. Traditur etiam Hercules sagittis Stimphalidas, aves magnas alarum amplitudine celeste lumen obscurantes, ab ipsis nubibus deiecisse. Unde Cordubensis in Hercule Furente sic inquit: «Solitasque pennis condere obductis diem petiit ab ipsis nubibus Stimphalidas», et in Oetheo: «Hinc feris clangoribus etherea me Stimphalis, hinc taurus minax cervice tota pulset». Hic tamen potius describitur hoc monstrum quam affirmetur labor. Sed alibi in eodem conqueritur et interrogat idem Hercules: «Hisne ego lacertis spolia Nemei mali elisa pressi? Tensus hac arcus manu astris ab ipsis detulit Stimphalidas? ». Ausonius autem has pro quinto labore numerans ait: «Stimphalidas pepulit volucres discrimine quinto». Noster autem vates (sic etenim fama est, sic nostrum lumen, Franciscus Petrarcha, testatus est, nec ego velim ipsum nobis auferre, quamvis semet teste possit eum Alexandria Egipti pro suo etiam cive vendicare; quod et Sydonius affirmat), noster, inquam, vates excultissimus Claudianus, mirabiliter et singulari quadam descriptione de his avibus mentionem facit. Inquit enim ubi de hystrice divino carmine locutus est: «Audieram, memorande, tuas, Stimphale, volucres spicula vulnifico quondam sparsisse volatu. Nec michi credibilis ferrate fabula penne visa diu. Datur ecce fides et cognitus Hystrix Herculeas affirmat aves». Et idem secundo librorum De Raptu Proserpine dixit «Stimphalidas arcu appetis». In quo quidem cum omnes conveniant, mirum est quod Papias et Ysidorus has aves non Stimphalidas sed Stromphalidas appellant. Inquiunt enim: «Strophalides», vel, ut aliqui codices habent, Stromphalides, «aves a Strophadibus insulis, ubi plurime sunt, dicte; adversus quas Hercules est usus sagittis». Et addit Ysidorus: «Sunt enim pelagi volucres in insulis habitantes ». Ex quo non miror si pater ille meus optimus, Iohannes Boccatius, tertio decimo Genealogiarum libro, ubi treginta et unum labores Herculis colligit, voluit Stimphalidas esse Arpyas. Constat enim teste Marone has aves insulas habitasse que Strophades dicte sunt. Olim autem, ut refert Servius, Plote dicebantur. Verum quia tragicus noster in Thebaide manifeste vult aliud esse Stimphalidas ab Arpyis, de his interim, sicut cepimus, de Arpyis autem sequenti capitulo disseremus. Et ut hanc istarum avium differentiam videat si quis ignorat, audi tragedum. Inquit enim: «Que Spinx vel atra nube subtegens diem Stimphalis avidis prepetem pennis feret? Aut que per altas aeris rapiet vias Arpya sevi regis observans famem et inter acies proiciet raptam duas? ». Videsne quam aperte demonstrat tantus autor illa que dixi? Nunc igitur ad sensum misticum accedamus. Et de Arpyis etenim cuncti locuti sunt, que proximo capitulo referemus, de Stimphalidibus autem nullus, quoniam, ut arbitror, non aliud de Stimphalide quam de Arpya forsitan sentiebant. Ego autem aliam longe iudico rationem. Dicta est igitur Stimphalis quasi Strophalis. Imo, sicut dixi, Strophalis, sive, ut aliqui textus habent, Stromphalis, vocatur tam ab Ysidoro quam a Papia. "Strophos" autem Grece, Latine "conversio" dicta est. Possunt igitur Strophalides pro nubibus poni. De quibus quarumque natura cum plurimi non homines solum sed etiam philosophi dubitarent, et tum contraria, tum diversa sentirent, noster Hercules, verus philosophus, lite et disputationibus gloriosus, hanc dubitationem absolvit, exprimens et declarans ipsarum originem et naturam. Alis autem sive pennis obductis condere dicuntur diem quoniam se per aerem extendentes lumen solis et celi pulcritudinem obtutibus humanis ipsas auferre videamus. Ferratis autem pennis etiam sparsisse vulnifico volatu spicula Claudianus refert propter fulminum impulsionem, que constat ex nubibus creari sicut pennas ex avibus, et ipso volatu, id est commotione scissuraque nubium, in terras mitti, quod etiam non per fulmina solum sed per grandinem et infecti aeris influentiam designatur. Has autem Hercules vicit, id est declaravit et aperuit sagittis, id est subtilibus rationibus, tradens de ipsis solidam veritatem. Unde et tendens arcum, id est ingenium, manu, hoc est fixa meditatione, astris ab ipsis, id est ab altitudine speculationis, detulit Stimphalidas, id est eas noticie quasi sensibus intelligendas exposuit. Nec inconvenienter nubes Stimphalides seu Strophalides dicte sunt. Sunt enim nubes vapores humidi de terris et aquis calore solis attracti et in aerem elevati, ubi cum fuerint, vel se resolvunt in rorem vel densantur in pluviam et ad terram atque aquam motu refluo convertuntur. Unde etiam postea reascendunt, ut merito ab hac conversione Strophalides dicte sint. Altius autem et moraliter sentientes dicamus Stimphalidas sumi pro carnalibus affectibus, quos sensualitas excitat, omnibus se in virtutis arcem reducere conantibus. Hi quidem si supra nos volaverint, solent obductis, id est in contrarium ductis, pennis condere, id est abscondere et obtenebrare, diem, hoc est lumen rationis et intellectus. Aves autem finguntur esse propter horum motuum velocitatem pennis indute quoniam leviter ad delectabilium fantasmata sublevantur. He autem postquam quasi victrices supra rationem evolaverint, ab Hercule, viro siquidem virtuoso, sagittis, hoc est rationis acumine, pelluntur, ut inquit Ausonius, vel petuntur ab ipsis nubibus ut removeantur pulsantes «feris clangoribus» ipsum intellectum. Etenim contra rationem semper obstrepunt delectabilium excitantes sine moderamine rationis affectum. Deferuntur autem ab ipsis astris quando ratione victrice subiciuntur atque frenantur. Spargunt autem vulnifico volatu spicula vel quando rationem superant vel ipsum contra rationem commovent appetitum. Quo quidem congressu etiam si vincantur, feriunt, quoniam tali cum resistentia nunquam agitur ita libere atque perfecte sicut cum appetitus obedire ceperit et demum assuerit rationi. Verum quia noster Anicius nulla facta mentione de istarum avium nominibus dixit, «Fixit et certis volucres sagittis», videamus etiam de Arpyis, quas volunt aliqui fugatas ab Hercule per Calaym atque Zetum, si tamen aliquid de Stimphalidibus antequam ad hoc veniam adiciamus. Et primo quidem cum omnes brevem ponant hanc sillabam "pha" vel sic inserant versibus quod utroque modo tam brevis quam longa stare possit, solus Claudianus eam producit. Preterea cum ubique quarta huius dictionis littera sit "m", apud Statium in montis nomine, a quo Stimphalides dicte sunt, sicut aliqui textus habent, "m" omnino non scribitur. Habetur enim communiter: «Et Herculeo vulgatos, robore montes monstriferumque Erimanthon et erisonum Stimphalion». Quod quidem ignorantium errore, qui putantes se non pauca scire studio sive, ut verius loquar, presumptione corrigendi omnia contaminant, contigisse reor. Quorum forsan aures spondeus offendebat positus in quinto pede. Quos miror etiam non corrupisse Virgilium, Ovidium, atque Lucanum, qui similia penitus non fugerunt. Debet enim ille versus scribi: «Monstriferumque Erimanthon et erisonum Stimphalon». Ego autem in antiquissimis codicibus atque novis aliquotiens abrasum comperi, ut ubi Stimphalon erat Stimphalion seriberetur. Ut non sufficiant corruptiones que inter scribendum repunt nisi etiam audax ignorantia manus iniciat ut corrumpat. Sicque patet optime nostrum Claudianum cum Statio convenire. Producunt enim ambo hanc sillabam "pha". Nam quod aliqui breviant, ut Ausonius, puto respectu Latine declinationis et necessitate metri potius quam rationabiliter usurpatum. Ovidius vero de hoc VIIII Methamorphoseos ait, «Vestrum Stimphalides unde», ut et mons et fluvius hoc nomine sit vocatus, licet Boccatius de monte solum faciat mentionem. Ceterum teste Servio atque Lactantio Hercules in Stimphalo, Archadie monte, superavit has aves, eas occidendo, sicut vult Lactantius, vel vincendo, sicut innuit Servius. Verum quia idem Lactantius inquit ideo Stimphalon dictum esse erisonum quia Hercules non sagittis sed aeris sonitu Stimphalidas occiderit, michi magis placet victas fuisse quam mortuas. Nam et in insulas Plotas fugatas ex Archadia legimus, non occisas, ut, si aereo sonitu victe sunt, ut innuit Statius, opinione Lactantii disputationis et rationum fuerit illa certatio, non armorum, quod clarius sequenti capitulo demonstrandum est. Verius tamen credo erisonum dictum ab ere propter ferreas pennas, ut vult Claudianus, quam aerisonum ab aere, ut Lactantius intelligit, quoniam metri ratio non patitur quod ab aere aerisonum appelletur nisi per sineresim fiat, quod rarissime reperitur.

<sal. lab. 3.14>	De Arpyis, quas aliqui volunt ab Hercule fugatas et a Phynei mensis prohibitas, ut sic sit octavus Herculis labor. Arpyas describit Maro, ut sua verba referam, inquiens: «Virginei volucrum vultus, fedissima ventris proluvies unceque manus et pallida semper ora fame». Et hec quidem corporis forma est. Naturam autem paulo ante designat dicens: «Tristius haud illis monstrum nec sevior ulla pestis et ira deum Stygiis sese extulit undis». Effectum vero tripliciter exprimit; active quidem: «At subite horrifico lapsu de montibus adsunt Arpye et magnis quatiunt clangoribus alas, diripiuntque dapes contactuque omnia fedant immundo; tum vox tetrum dira inter odorem», scilicet "erat", ut vult Servius. Deinde passive cum dicit: «Sed neque vim plumis ullam nec vulnera tergo accipiunt». Et quia fuga quodam modo patientis est, subdit: «Celerique fuga sub sidera lapse semesam predam et vestigia feda relinquunt». Demum autem describit eas ab habitu mentis et locutione cum subdit: «Una in precelsa consedit rupe Celeno, infelix vates, rupitque hanc pectore vocem: "Bellum etiam pro cede boum"», et cetera. In quibus et obiurgatio sequitur et vaticinium. Has autem dicunt aliqui Neptumni et Terre filias, aliqui Thaumantis et Electre, alii Maris et Terre. Alexander enim Neptumni filias dicit, «qui », ut inquit Servius, «omnium fere prodigiorum pater est». Qui Maris seu ponti filias dicunt (quod aliqui non maris simpliciter seu ponti volunt sed ad Ionium restrinxerunt), hi omnes niti videntur autoritate Virgilii, qui inquit de Arpyis, «Pelagique volucres», et alibi, «Et patrio Arpyas insontes pellere regno». Nec id sine ratione dictum si Taleti Milesio credamus, qui rerum omnium materiale principium voluit esse humorem. Unde est illud «Occeanumque patrem rerum». Thaumantis autem filie dicuntur et Electre quoniam monstra sunt. Nam "thaumata" Grece "miracula". Electra autem dicitur quasi diversorum compositio metallorum. Nam electrum vel naturale est succinum, scilicet quod sic ab "elios", quod est "sol", dicitur, ex eo quod eius perfectio in solis radio ex dyaphanitate, id est transparentia, iudicetur. Unde Arpye quia miraculorum coniunctio sunt sive mire solis attractiones, si pro nubibus assumantur, ut precedente capitulo dictum est, non inconvenienter Thaumantis et Electre dicte sunt filie. Servius autem has asserit Iovis canes et, ut eius verba referam et altius ordiar, inquit ille commentator egregius: «Fineus rex fuit Archadie. Hic suis filiis superinduxit novercam, cuius instinctu eos cecavit. Ob quam rem irati dii ei oculos sustulerunt ed adhibuerunt Arpyas. Que cum diu cibos arriperent, Iasonem cum Argonautis propter vellus aureum Cholcos petentem suscepit hospitio. Cui etiam ductorem dedit. Hoc ergo beneficio illecti Argonaute Zetum et Kalaym, filios Boree et Orithie, alatos iuvenes, ad pellendas Arpyas miserunt. Quas cum strictis persequerentur, pulse de Archadia pervenerunt ad insulas que appellabantur Plote. Et cum ulterius vellent tendere, ab Iride admoniti ut desisterent a Iovis canibus suos converterunt volatus. Quorum conversio, id est strophe, nomen insulis dedit. Quod Apollonius exequitur. Ut autem canes Iovis dicerentur, hec ratio est, quia ipse Furie esse dicuntur. Unde etiam epulas dicuntur abripere, quod est Furiarum, ut "et manibus prohibent contingere mensas". Unde et avari finguntur Furias pati, qui abstinent partis. Item ipsas Furias esse paulo post idem testatur dicens, "Vobis Furiarum ego maxima pando". Furias autem canes dici et Lucanus testatur, ut "Stygiasque canes in luce superna destituam", et in sexto Virgilius: "Viseque canes ululare per umbram adventante dea". Sane apud inferos Furie dicuntur et canes, apud superos Dire et aves, ut ipse in duodecimo ostendit, in medio vero Arpye dicuntur. Unde duplex in eis effigies invenitur. Has Virgilius tres dicit, Aello, Occypite, et Celeno. Apollonius duas, quem in duodecimo Virgilius sequitur». Hec Servius uno contextu. Nam quod de duodecimo inquit, dicit ibidem Maro, «Dicuntur gemine pestes cognomine Dire, quas et Tartaream Nox intempesta Megeram uno eodemque tulit partu paribusque revinxit serpentum spiris ventosasque addidit alas. Hec Iovis ad solium sevique in limine regis apparent», et cetera. Ubi Servius «bene "Tartaream" addidit», inquit, «ut ostendat et terrenam esse et aeream Megeram. Nam ut etiam in tertio diximus, volunt periti quandam triplicem potestatem esse et in terris et apud superos, sicut est Furiarum apud inferos », et addit: «Ideo autem dicit has ex nocte progenitas ut ostendat et latenter oriri et intolerabilem esse iram deorum». Et quod poeta finxerit pestes illas Furiarum similes et uno partu cum Megera genitas, dicit idem Servius factum «ut ostendat illam prudentium opinionem esse tam apud superos quam in terris, sicut apud inferos Furias». His divine prorsus addit egregius Boccatius quod canes apud inferos dicte sint eo quod minorum quos vires deficiunt sit latrare et in clamores erumpere sicut canes; apud medios Furie vel Eumenides dicte quoniam, cum mediocres in maiores sevire potentia prohibeantur et in alios legibus, semet furentes rodunt atque consumunt. Unde tragicus in Furente: «Et in se semper armatus furor». Apud superos autem Diras vocari dicit propter maiorum crudelitatem in minores. Et alia multa tradit scitu dignissima, que in tertio Genealogiarum, ubi de Furiis agit, potest qui desiderat invenire. Nunc redeamus ad Arpyas. Clarissimus ergo Boccatius in quarto, ubi de Zeto et Calay tractat, autoritate Theodontii «dicit hystoriam hanc fuisse talem: Phyneum scilicet ditissimum fuisse regem Archadie et avarum. Et mortua Steneboe coniuge, ex qua Palemonem et Phyneum susceperat filios, superinduxit Arpalicem, Boree filiam et sororem Zethi et Calay, cuius precibus ipse filios excecavit, quod scientes pyrrate, qui Plotas insulas incolebant, quasi in destitutum auxiliis et odiosum suis ob scelus commissum in filios venientes obsederunt eum et machinis erectis usque in regiam putrida sordesque iaciebant. Tandem venientibus Zetho et Calay vocatis cum longis navibus, eum liberaverunt obsidione pyrratasque usque ad Strophades reppulere». Hec Boccatius. Ego autem antequam hodie penes optimum Iohannem ista legissem, cogitabam mecum aliter hoc hystorice posse constare, ut videlicet diceremus Phyneum, Archadie regem avarissimum, infestum latronibus, habuisse regnum; sed cum Argonautas hospitaliter accepisset, avaricie consuetudine commutata et pulsis illa celesti militia latronibus, qui quasi de mensa dapes rapinis auferre dicebantur, non amplius illos terram sed occupatis insulis Plotis inquietum pelagus tenuisse. Que quidem licet satis convenire fabule viderentur, postquam autorem alium alterius habemus hystorie, nolim asserere sed ea solum que tradit Leontius, imo Boccatius, affirmare. Nunc autem ad sensum misticum veniamus. Principio quidem Fulgentius libro Mythologiarum tres Arpyas asserit, videlicet Aello, Occipito, atque Celeno, quas ad avariciam pertinere constat. Aello namque idem est quod aliena tollere, Occipito vero citius rapere, Celeno, quia "celon" Grece, ut ait, "nigrum" est, occultare significat. Nam et "arpe" idem est quod "rapere". Ut primum sit alienum concupiscere, secundum concupita invadere, tertium celare quod invaseris. Addit Alexander quod per Arpyas designantur avari, qui omnia rapiunt, nil fere expendunt. Virgineos autem habent Arpye vultus quia blanditiis et suavibus verbis omnes avari decipiunt, uncas manus quia omnia ad se trahunt, invulnerabiles quia nulla compassione et misericordia moventur, insatiabiles quoniam «crescit amor nummi quantum pecunia crescit», ut satyricus ait. Partim insulis et partim aquis habitant, quoniam «impiger extremos currit mercator ad Indos, per mare pauperiem fugiens, per saxa, per ignes », ut Flaccus inquit. Phyneus autem, ut ad ipsum veniamus, a fenerando dictus pro avaricia ponitur; nati, divitie, que si in usus effundantur bonos, clare sunt et claros efficiunt possessores; si autem prava tenacitate quasi inducta noverca recondantur, nec splendent nec dominos gloria sui fulgoris exornant. Hinc ex delatione noverce tam patri quam filiis cecitas immissa est. Hactenus Alexander. Fulgentius autem libro Mitologiarum ultimo, «Fineus», inquit, «in modum avaricie ponitur et a fenerando Fineus dictus est. Ideo cecus, quia omnis avaricia ceca sit que sua non videt. Ideo ei Arpye cibos rapiunt, quod tenacitas aliquid de suo comedere non permittit. Quod vero eius prandia stercoribus fedant ostendit fenerantium vitam rapine ingluvie esse sordidam. Sed has a conspectu eius Zetus et Kalays fugant. Grece enim "zeton kalon" "inquirens bonum" dicimus. Ideo volatici, quia omnis inquisitio boni nunquam terrenis rebus miscetur. Ideo Aquilonis venti filii, quia boni inquisitio spiritualis est, non carnalis. Ergo veniente bonitate omnis rapina fugatur». Hec Fulgentius. Hec eadem poetice lumen Boccatius, ubi de Arpyis libro decimo disserit, refert. Libro vero quarto, ubi de Zeto et Kalay altius et divinius locutus est, que qui videre desiderat lumen illud maximum intueatur. Nos autem cogitationes nostras diu conceptas, quas illa legentes, licet eminus parumper, tamen ad ea videmus accedere, referamus. Ante omnia igitur, ut synomista Papias refert, Fineus rex Tracie fuit, qui cum primum inter homines fuisset divinitate donatus, post vero secreta eorum proderet, adhibite sunt ei Arpye que cibos de manibus eius raperent. Has ab eo expulerunt Zetus et Kalays, Aquilonis filii. Arpyas autem dicit genus avium insatiabile manducandi Grece, raptrices Latine. Nam "arpe" Grece "rapere". Et ipsarum nomina ponens Aello scribit, Celeno, et Stelleno propria nomina Arpyarum. Et alibi dixit: «Celeno una Arpyarum Iupitris Furia». Incipiamus igitur a Fineo. Fineus quasi "fileus" dictus est. Nam littera "n" facile mutatur apud Latinos sumentes a "n" "l", ut "nympha" et "lympha" probant. Quin etiam "ni" apud Grecos quinquaginta significat, qui numerus per "l" apud Latinos notatur. Estergo Fineus quasi "filos eu", id est "amor boni". Hic igitur amor boni uxorem ducit et ad aliquid producendum coniungitur rationi. Unde generantur boni affectus qui humanos actus in verum finem summi boni dirigunt. Si autem ratio moriatur, aliam superinducit uxorem, videlicet sensualitatem, que et ipsa fertur in bonum sed delectabile. Ex quo nove uxoris persuasionibus affectus, qui in verum bonum duce ratione et intellectus lumine ferebantur, quasi ceci effecti in fallacium bonorum gradiuntur obiectum. Ex quo dii, hoc est superna ratio, etiam ipsum Fineum, amorem, ut diximus, boni scilicet, dicitur excecare. Nam duce sensualitate rationeque sepulta verum bonum quod diligere debet ignorat. Mittuntur insuper ad eum, ut prefati sumus, Arpye, hoc est habitus pravi, qui dicti sunt Arpye a rapacitate, quod mentem rapiant ad terrena. Auferre vero dicuntur epulas comedenti, hoc est bonas et virtuosas operationes quibus amor boni nobis insitus nutritur et coalescit. Etenim mali habitus privant debitis circumstantiis humanos actus et suis perfectionibus spoliatos ad nichil redigunt. Nullum enim ens est illa deformitas quoniam malum est, licet actus in quo fuerit sit aliquid quoniam aliquod ens est. Et ipsa ventris proluvie, hoc est vitiorum turpitudine, mensas fedant. Nam cum quilibet actus in eo quod ens habeat rationem boni quo pasci potest, ipse Fineus in eo quod deficit habet deformitatem et turpitudinem et rationem mali; quod non est nisi privatio boni. He aves facies humanas habent. Nam tam actus boni quam mali per electionem, que est nostrorum operum principium, fiunt. Quod proprium est hominis inter corporeas creaturas et actus ipsius rationis. Virgines autem non a mundicia sed a sterilitate dicte sunt quia, sicut virgines nichil pariunt, ita malus habitus nichil efficit positive. Uncas autem manus propter rapacitatem habere dicuntur. Alas vero sonoras et clangentes habent, hoc est motus velocissimos, quoniam, licet diu peccatorum deformitas maneat, in ipso tamen solius electionis instanti contrahitur. Sonore autem atque clangentes dicuntur quoniam in illo motus afflatu obstrepunt mentibus hominum et quadam veluti ratione persuadent ut id quod ingerunt eligatur. Est autem Fineus dives, est et avarus. Per divitias autem intelligo divitiarum effectum, id est superbiam (inquit enim ad Gallionem Seneca: «Accepit ille grandem pecuniam ergo et superbiam»); per avariciam vero concupiscentiam. Nam si dominatur rationi sensualitas, militat in taliter affectis concupiscentia carnis et oculorum et superbia vite. Habent siquidem peccata suum caput, quod est insolentia. Scriptum est enim: «Quoniam initium omnis peccati superbia». Habent etiam sine dubitatione radicem que est cupiditas, de qua doctor gentium: «Radix omnium malorum est cupiditas». Hunc autem hospitantes adeunt Argonaute, id est viri virtuosi. Nauta enim ductor est navis; "erge" autem idem est quod "operatio". Ductores itaque operum virtuosi sunt habitus, qui dicuntur cum Fineo, id est amore boni, sicut fabula docuit, hospitari ex eo quod in hoc amore incipiant et in simplici boni desiderio non manentes tendant in opus. Unde et dicuntur ab ipso recipere ducem quoniam indeterminatus amor boni dirigit in summum bonum, quod est verus finis omnium actuum humanorum. Dicunt autem aliqui ducem hanc fuisse columbam quoniam hoc animal fecundissimum est, non sterile sicut Arpye, quas virginea facie descripserunt. Est et hoc animal innocuum et, ut inquiunt, sine felle quoniam cuiuslibet boni operis inseparabilis circumstantia est innocentia, quam plene designat tum natura, tum afellitas columbarum, quibus nichil amaritudinis est insitum vel permixtum. Unde et Maro noster divinitate solita tradidit columbas quasi duces Enee, per contemplationem apud inferos descensuro, que sibi ramum aureum demonstrarunt. De quo superius aliqualiter tactum est, sine quo non patet speculationis aditus ad inferna. Hospites igitur Finei per Zetum et Kalaym, alatos iuvenes, Aquilonis, qui et Boreas dicitur, filios, fugant Arpyas, id est habitus malos, a regia mensisque Finei. Nam ut inquit Severinus noster, «Tu quoque si vis tramite recto carpere callem, gaudia pelle, pelle timorem, spemque fugato, nec dolor adsit». Et subdit causam: «Nubila mens est vinctaque frenis, hec ubi regnant». Nec inconvenienter dicuntur Zetus et Kalays has fugare. "Zetos" enim, ut supra retuli, teste Fulgentio Grece, Latine "inquisitio" dicitur, "kalos" "bonum". Nam veri boni inquisitio causa est quod mali pellantur habitus. Hi finguntur alati, volatiles atque leves propter altitudinem speculationis et contemplationis et expeditam a terrenis rebus anime levitatem. Aquilonis autem filii, qui ventus ab axis arcthoi cardine spirat, pellit nubila et serenitatem inducit. Nam boni inquisitio gratia est que non nisi de superne maiestatis throno spirituque descendit et ab illo summo bono mentes hominum serenante. Hi autem usque ad insulas Strophadas pergunt quoniam, donec homo vere conversus sit a via prava et mundanis affectibus per operationes laudabiles et virtuosas, cessare non debet inquisitio boni. Non enim, sicut inquit philosophus, ut sciamus sed ut boni fieri possimus, quod quidem operationis est, de virtutibus speculamur. Et ut ad nostrum Herculem veniamus, volunt aliqui fugatas ab Alcyde Arpyas, quod Servius, ubi dixerat Maro, «Invadunt socii et nova prelia tentant», clarissime testatus est. Inquit enim: «Hercules in monte Archadie Stymphalo vicit Stymphalidas», ob id exponens nova prelia, id est mira, cum novum bellum dici non possit cuius, ut ait, extat exemplum. Ubi commentator egregius innuit nichil aliud esse Stymphalidas quam Arpyas. Quod et pater meus Boccatius etiam sensit et scripsit, ut vocis videatur et verborum hec differentia esse, non rerum. Sed Stymphalides, ut precedente dixi capitulo, sensualitatis typus sunt. Arpye vero significant habitus pravos; unde legitur Stymphalidas solitas celum condere vel, ut Claudianus noster inquit: «Spicula vulnifico quondam sparsisse volatu». Etenim sensualitatis motus aut intellectum obnubilant aut actus nostros feriunt alicuius vitii deformitate, habitus vero nobis inherent nobisque rapiunt actus rectos quibus amor boni corrumpitur et cecatur. Utrasque igitur perfectione sua noster Hercules vincit, illas scilicet subtilitate rationis, has per Zetum et Kalaym, id est speculationem, que est inquisitio boni, sicut superius dictum est. Denique Argonautarum princeps dicitur fuisse Iason. "Iasse" vel "iase" quidem Grece, Latine "sanare" dicitur. Quod ad Finei curationem non incongrue pertinet et refertur.

<sal. lab. 3.15>	De Zeto et Kalay ab Hercule superatis labore nono. Verumtamen quia Hercules Zetum et Kalaym stravisse legitur, quantum de his comperi referamus. Principio quidem Eusebius in libro Temporum adnotavit «Ericthei filiam Oritiam» (sive, ut aliqui textus habent, Opithiam) «Boreas, Astrei» (sive Astreli) «filius, Trax rapuit, quem fabula ventum fuisse confingit». Traditur autem hic Atheniensium rex sextus, qui Pandioni immediate successit. Hinc Naso noster inquit in sexto Metamorphoseos iuxta finem , descriptis mutationibus Prognes et Phylomene: «Hic dolor et luctus longeque extrema senecte tempora Tartareas Pandiona misit ad umbras ». Et sequitur: « Sceptra loci rerumque capit moderamen Erictheus; iusticia dubium est validisne potentior armis. Quatuor ille quidem iuvenes totidemque crearat feminee sortis. Sed erat par forma duarum. E quibus Eolides Cephalus te coniuge felix, Procri, fuit. Boree Tereus Tracesque nocebant. Dilectaque diu caruit deus Orithia». Deinde pluribus enarratis de puelle raptu subintulit: «Pulvereamque trahens per summa cacumina pallam verrit humum pavidamque metu caligine tectus Orithiam rapiens fulvis amplectitur alis. Nec prius aerei cursus suppressit habenas quam Ciconum tenuit populos et menia raptor». Deinde subicit filiorum nativitatem: «Et genitrix facta est partus enixa gemellos, cetera qui matris, pennas genitoris haberent. Non tamen has una memorant cum corpore natas, barbaque dum rutilis aberat subnixa capillis, implumes Calaisque puer Zetusque fuerunt. Mox autem penne ritu cepere volucrum cingere utrunque latus, pariter flavescere come». Ergo fuit Orithia, quam tamen quo errore nescio Ericthiam Papias vocat, Ericthei, ut dictum est, filia rapta per Boream, Tracum, ut arbitror, regem. De qua nati sunt Kalays atque Zetus, qui cum Argonautis pro aureo vellere perrexerunt. Unde ibidem Ovidius: «Ergo ubi concessit tempus puerile iuvente vellera cum Miniis nitido radiantia villo per mare non notum prima petiere carina, perpetuamque trahens inopem sub nocte senectam Fineus visus erat, iuvenesque Aquilone creati virgineas volucres miseri senis ore fugarant». Demum autem, ut Seneca retulit in Medea: «Stravit Alcydes Aquilone natos». Horum autem meminit Statius in quinto ubi de Argonautis agit: «Et Hismarios, Aquilonia pignora, fratres, utraque quis rutila stridebant pectora penna, cernimus», et cetera. Miror autem, cum tam aperte patrem Orithie fuisse Erictheum Eusebius testatur et Naso, unde Papias, quem secutus est Boccatius, voluerint Ericthonium, non Erictheum, Orithiam genuisse. Hoc autem in medio relinquentes allegoriam, ut cepimus, prosequamur. Stravit igitur Alcydes Aquilone natos, quos constat fuisse Zetum et Kalaim. Et quoniam "sternere" polixenum est (significat enim "deicere", ut «Atque arma cruenta cerebro sternit humi moriens», et in primo, «Sternit agros, sternit sata leta boumque labores»), significat et "interficit", ut «Sternitur infelix Acron». "Sterno" etiam idem est quod "disiungo", ut in eodem: «Stravitque Latinos occiso Therone». "Stravit" enim dixit, id est divisit propter fugam et dissipavit. Quicquid ergo fuerit (vel occiderit vel deiecerit vel vicerit vel fugaverit), manifeste videmus hos Aquilonis filios ab Hercule stratos fuisse. Quo autem genere strationis nusquam memini me legisse. Continuantes igitur que tradita proximo capitulo fuerunt, quoniam et superius dictum est et aliquotiens repetendum, est in hac nostra vita mortali speculatio, que quidem est inquisitio veritatis. Est enim speculari idem quod explorare, a speculo, in quo cernentes imagines intuemur, non a specula. De quo quidem inquit apostolus: «Gloriam domini speculantes», id est per speculum rationis videntes. In eandem imaginem transformamur a claritate in claritatem, id est a cognitione in cognitionem. Quando autem per dilectionem inheremus contemplari dicimur. Unde ibidem quarto capitulo scriptum est: «Non contemplantibus nobis que videntur sed que non videntur». "Contemplantibus" dixit, id est appetentibus. His ita prelibatis patere potest finem speculationis esse veritatem. Que cum reperta fuerit cessat speculatio. Succedit autem huic alter mentis nostre status, qui est delectatio super veritatem repertam cum appetitu comprehensionis, que qualitas mentis contemplatio dicitur. Nec me latet quod si speculatio non a speculo, in quo rerum imagines, non res ipsas cernimus, deducatur, sed a specula, que est locus arduus unde aliquid intuemur (unde Maro noster: «Dat signum specula Misenus ab alta»), inclinare velimus, hoc nomen "speculatio" nichil ferme differret a contemplatione. Sed primum retinentes sensum oportet sine dubitatione fateri Zetum et Kalaim, hoc est inquisitionem boni, speculationis imaginem retinere. Hos stravisse narratur Hercules, qui est, ut sepissime dictum fuit, gloria litis, que quidem est contemplationis status, lumen scilicet explorate veritatis, quod per disputative contentionis litem fit. Contemplatio quidem sternit speculationem quoniam facit totum illum inquisitionis discursum conquiescere, ipsum de mentis arce non solum deiciens sed extinguens. Nam si vixerit illa mentis agitatio qua veritas queritur, nunquam subire poterit contemplatio, que est condelectari reperte veritati cum desiderio comprehendendi. Nec inconvenienter filii sunt Boree, qui ventus sublimis est et spiritus quidam nubes discutiens et clausum, ut inquit Boetius, reserans diem. Nam ab altitudine divini spiritus nobis boni inquirendi ratio inditur et spiratur. Verum quia alias hec meditanti non incongruus, alter licet, sensus occurrit, et hunc volo pro uberiori doctrina legentibus exhibere quoniam habet aliquid naturale cum moribus involutum. Erictheus igitur, Athenarum rex, corpus nostrum significat, quod caro est. "Athene" autem Grece, "immortale" Latine dicitur. Que tenent anime figuram, que cum sit immortalis, corpus tamen per vim complexionis regit quoniam, nisi dissolvatur corporis armonia, non potest anima, licet velit, ab antro corporei carceris evolare. Quin etiam corpus ipsum animam, etiam si restiterit, iuxta naturalem passionum habitum inclinat et flectit. De quo dicebat vas electionis ad gentem orbis principem: «Video aliam legem in membris meis, repugnantem legi mentis mee». Nam paulo ante dixerat: «Non enim quod volo bonum hoc ago sed quod nolo malum hoc facio». Rex est igitur Athenarum Erictheus, qui ab "eris", "lis", et "cthon", id est "terra", dicitur. Terrestre quidem corpus nostrum ex quatuor permixtum elementis primas illas continet qualitates que controversim agentes corpus deterunt. Vel si sine "c" dixerimus, Eritheus dicetur ab "eris", "lis", et "theos", "videre", quoniam semper videamus corpus humanum in lite manere et illarum qualitatum contrarietate quibus, quod dei est, idem corpus gubernatur et regitur. Hic gignit filiam Orithiam quasi Erithiam vel, ut aliqui volunt et supra retulimus, Ericthiam, hoc est litem, id est carnem. Nam ut precedenti libro dictum est, sperma, quod est futuri carnei corporis initium, de lacte in sanguinem, de sanguine in carnem et demum in articulata membra progreditur. Hanc amat ventus Boreas quoniam ex tunc incipit per quandam spirationem motus. Nec desinit augeri spirativi motus operatio donec omnia fuerint organa corporis expedita. Pater autem, hoc est ipsum semen a patre decisum, quia non immediate recipit hunc moventem spiritum, dicitur Orithiam, id est carmen, Boree denegare. Ille autem vi sua rapit ipsam in illam se violentius infundendo. Unde caro iam animata, movente spiritu ut eam ab anime rationalis forma per intellectum abstrahendo separemus, gignit Zetum et Kalaim, quoniam inter alia que ex seminis et carnis iam animate materia prodeunt et apparent est augmentatio et ex membrorum articulatione proveniens pulcritudo. Hec maxime vigent in pueris et usque in totam adolescentiam extenduntur, cum illa quidem augmentativa finitur in altum et hyspiditate pilorum cessat illa quam videmus in pueris et adolescentibus pulcritudo. Nec inconvenienter hec duo per illa nomina denotantur. Ac "Zetos" enim Grece, Latine "augmentum" est. Kalais autem cum plura significet, apud Grecos dicitur quod Latini pulcrum vocant. Unde et Fulgentius Caliopen pulcram vocem interpretatus est, et phylocaliam pulcritudinis amorem dicit Aurelius. Que duo adolescentie figuram habent, que et pulcra sit et augeat etiam quoad staturam. Hec igitur etas fugasse dicitur a Phynei mensis Arpyas, hoc est ab amore boni, prout superius expositum est, avariciam, quam representant Arpye. Nam illa etas quasi nichil habens pensi reddit imberbem iuvenem, ut merito Flaccus dixerit quod sit «utilium tardus provisor, prodigus eris». Hoc autem contingit usque ad sequentem etatem, ubi quasi apud insulas que Strophades a conversione dicte sunt, «conversis studiis etas animusque virilis querit opes et amicicias, inservit honori », et cetera. Denique cum Argonautis vadunt pro aureo vellere quoniam constat totam illam militiam iuvenum extitisse. «Cetera vero matris, pennas genitoris» habere dixit Ovidius quoniam adolescentie principium imberbe sit. De qua etate dixit Statius: «Necdum prima nova lanugine vertitur etas, tranquilleque faces oculis et plurima vultu mater inest». Unde sequebatur Ovidius de pennis: «Non tamen has una memorant cum corpore natas, barbaque dum rutilis aberat subnixa capillis, implumes Calaisque puer Zetusque fuerunt. Mox autem penne ritu cepere volucrum cingere utrunque latus», et cetera. Nam volantes figurati sunt propter adolescentie mutabilitatem, pennis autem tecti quoniam occulta sit via iuvenis in adolescentia sua. Hos autem Aquilone natos sternit Alcydes. Nam ut superius relatum est, teste Xenophonte, imo Arpinate nostro, Hercules in solitudinem redactus secum diu meditans quamnam viam ingressurus esset, virtutis scilicet an voluptatis, quod contra naturam illius etatis est, que maxime secundum passiones fertur, viam virtutis elegit, et sic merito dictus est Zetum et Calaim, crescentem scilicet et pulcritudine florentem adolescentiam, superasse.

<sal. lab. 3.16>	De Laomedonte, Troianorum rege, occiso et Troia capta atque destructa, que pro labore decimo Herculis ponuntur. In quo de Hyla puero et Hexiona, Laomedontis filia. Habet hystoria quod, cum Hercules Iasonem et celestem illam Argonautarum militiam pro aureo vellere navigantem sociaret, et casu forent ad Troianum delati portum in terramque recreandi causa, sicut mos est navigantium, descendissent, Laomedon vim metuens denuntiari fecit quod, nisi discederent, ad ipsos expellendos suis et suorum viribus uteretur. Qua iniura, si iniuria tamen est alienigenam exercitum in finibus pacificis nolle recipere, commotus Hercules Tindaridas geminos, Nestorem, Thelamonem, et Peleum congregatos quindecim navibus accipiens transfretavit in Troiam et occupato monte qui a taciturnitate Sigeus dictus est, eo quod taciti montem ceperint et in ipso latuerint, positis iuxta civitatem insidiis, Laomedontam procedentem ad pugnam excepit, captoque per illos qui latebant in insidiis oppido victum occidit, diremptaque civitate Hexionam, Laomedontis filiam, Thelamoni, qui primus Troie murum ascenderat, bello captam quasi militie premium dedit. Hec habet hystoria quam veriorem arbitror Nam Ilium ab Hercule captum legitur tempore Abimelech, quinti iudicis Israel. Alii vero, de quibus Flaccus ait, «sic veris falsa remiscent», hystoriam fictionibus adumbrantes altius ordiuntur. Dicunt igitur Herculem cum Argonautis pro aureo vellere proficiscentem secum duxisse Hylam, «Thyodamantis filium, admirande pulcritudinis iuvenem, qui remum fregit in mari dum pro suis viribus remigat, cuius reparandi gratia Mysiam petens silvam fertur ingressus. Hylas vero cum aquatum perrexisset, conspectus a Nymphis raptus est. Quem dum Hercules querit, relictus ab Argonautis in Mysia est». Hec Lactantius qui super Statium. Servius autem in Buccolicis Hylam dicit fuisse «puerum, comitem Herculis, quem perdidit in finibus Ioniis iuxta Mysiam nec usquam potuit reperire. Postea vero, cum esset cognitum quod perisset in fonte, ei statuta sunt sacra, in quibus mos fuerat ut eius nomen clamaretur». Unde Maro: «His adiungit Hylam naute quo fonte relictum clamassent, ut litus "Hyla, Hyla" omne sonaret». Addit etiam idem Servius Eneidos primo «Herculem, cum Cholcos iret, perdito Hyla post peragratam Mysiam Troiam venisse. A cuius portu cum Laomedon eum arceret, occisus est, et eius filia Hexiona belli iure sublata comiti Thelamoni tradita, qui primus ascenderat murum. De qua natus est Teucer. Nam Aiacem ex alia constat procreatum. Tum Hercules Priamum redemptum a vicinis in paterno regno locavit. Unde et Priamus dictus est a "priaste" Grece, Latine "emi"». Et quamvis eodem in loco dicat idem autor fabulosa esse «que de liberata dicuntur Hexiona», nichilominus tamen prius dixerat quod «cum Laomedon promissam murorum mercedem Neptumno et Apollini denegasset, Neptumnus iratus Troie immisit cetos ut eam vastarent. Ob quod Apollo consultus, cum et ipse irasceretur, magis adversa respondit, obiciendas scilicet nobiles puellas ceto». Quod cum sorte fieret et orta seditione propter Hexionam Hypotes metuens filie Egeste vel, ut alibi legitur, Ecestie, impositam navi misit quo sors tulisset. Que cum in Siciliam delata foret, a Criniso fluvio in canem verso compressa est. De qua natus fertur Acestes. Et in octavo adiungit quod «Hercules Troiam everterit propter negatos sibi a Laomedonte equos divino semine procreatos et Hexione nuptiis, quam a ceto liberaverat». Sors autem exponendarum virginum teste Boccatio fiebat quotannis. Nunc occultum sub his fabulis intellectum, quantum deus concesserit, aperiamus. Scio multa ex his que dicta sunt puram fuisse hystoriam. Eam tamen rem, licet veraciter gesta fuerit, aliud significare posse non est inconveniens. Nam ut alia omittam, Hylam, formosissimum puerum, putatur ad libidinem secum Hercules adduxisse. Unde et eloquentissimum Firmianus hystoricam veritatem respiciens et ipsam gentilium superstitionem impugnans, qua Herculem et dei filium et deum communem arbitrabantur, de illo dixit quod «suis vitiis mancipatus et mares et feminas contra omnes leges infamia, flagitio, dedecore affecerit». Sed de hystorie veritate cunctis pro intelligentie captu iudicium relinquentes horum integumentorum misteria revelemus. Principio quidem Troianam urbem civitatem intelligimus vitiorum. Huic autem sub Laomedonte rege peculiariter ascribitur avaricia, que non figuraliter sed expresse notatur in negata mercede muralis opificii tam Apollini quam Neptumno ac in equis divini seminis quos pro liberanda Hexiona promiserat Herculi simili perfidia denegatis. Et quoniam hoc vitium radix est ac fomes omnium vitiorum, non inconvenienter sumimus ipsam pro domicilio atque civitate cunctis vitiis exundante. Hec autem bis capitur et diruitur, sub Laomedonte quidem sicut avara, sub Priamo vero sicuti luxuriosa. Semper enim oportet luxurie deditos avariciam, prout est parcere partis, voluptatibus indulgendo diruere, destruendo divitias quas impendunt ut possint desideria quibus insaniunt adimplere. Et quod secunda Troia luxurie typum habeat docet Helene raptus et publica pro iam abducta defensio. Docet et Maro noster: «Invadunt urbem somno vinoque sepultam». Et quoniam principalis error et vitium actuum humanorum contingit penes finem (finis autem est bonum), et quia aliud desiderare non possumus nisi bonum existens vel apparens, quicquid agamus semper bonum intendere etiam si erremus oportet. Est autem boni triplex ratio, delectatio scilicet, utilitas, et honestas. Ad honestatem ordinatur virtus, ad delectationem luxuria, ad utilitatem avaricia. Laomedontis ergo civitas solum utile bonum sibi proponens honestate calcata sine dubio vitiosa est. Vitiosum erat et Oete regnum Frixei velleris, hoc est thesauri, congregatione atque custodia. Ad quod eripiendum Iason, hoc est, ut anteprecedente capitulo dictum fuit, morum sanator, cum Argonautis accedit. Navis autem illa Argos ab "erge" Grece, Latine "operari" sive "opus", dicta est. Dicta est et prima. Habet enim hec navis ingenii nostri figuram, quod cum naturaliter nobis insit primum est quo incipimus operari. Unde et in Pegasei oppidi Thessalie silvis monteque Pelio, ut vult Lactantius, fabricata traditur hec navis. "Pege" quidem Grece, Latine "fons" dicitur, qui non incongrue pro initio ponitur. Ingenium etenim, quod est vis anime qua inveniuntur que nunquam doctrina percepta sunt, in ipso fonte quasi fomite naturalis principii fabricari dicitur quoniam, quod et sonat vocabulum, ingenitum nobis est. Hanc navem cum speculatoribus Argonautis ascendit Hercules, vir quidem contemplativus, qui, licet et speculativus sit, ad altitudinem tamen contemplationis ascendit. Cum quo armiger comes atque dilectus Thiodamantis filius vadit, Hylas nomine. Et "hyle" quidem Grece, Latine "silva" seu "prima materia" dicta est. Que typice sub illius pueri nomine naturalis dici potest philosophia eo quod de rerum principiis, hoc est materia prima, et eius privatione, carentia scilicet forme cum aptitudine recipiendi nec non et de forma que in materiam introducitur dans esse perficiensque ipsam materiam ita quod de potentia reducatur in actum, et aliis huiuscemodi, ut de loco, tempore, vacuo, infinito, causis, et motu, quosque in noticiam prime cause deducatur, inquirit et tractat. Hic navigans cum Hercule ad sanandum mores post Iasonem dum pro viribus remigat, ut inquit Lactantius, remum frangit. Altior enim et fortior est naturalis speculatio, que necessariis demonstrationibus utitur, quam moralis, in qua non ex necessariis concluditur sed ex contingentibus, ut in pluribus non demonstratur sed potius probabiliter persuadetur. Thyodamantis autem filius Hylas dictus est eo quod ex amore divinitatis nascatur physica speculatio, cuius finis est causa prima, sicut patet per philosophum in libris De Physico Auditu. Thiodamas etenim a "theos" dictus est, "deum amans", sicut Polidamas "plures amans". Hercules autem cum Hyla vadit in Mysiam, quasi Moysiam. "Moys" enim "aqua" est. Hanc Thales Milesius, philosophorum, ut aiunt, primus ex Ionica regione, in qua et Moysia est, dixit omnium «rerum esse principium et hanc», ut testatur Aurelius, «omnia elementa mundi ipsumque mundum et que in eo gignuntur existere». Unde reparandi remi gratia vadunt in Mysiam , Ionice regionem. Nam et "yo" "terra" est. Videntur etenim hec duo, terra scilicet et aqua, rerum omnium esse principia. Unde est illud Maronis: «Terre omniparentis alumnum», et illud: «Occeanumque patrem rerum». Dumque ille intrat in silvam sive, ut alii volunt, aquatum vadit, ad fontem desinit apparere. Quod fictum arbitror propter principiorum et rerum naturalium obscuritatem. Raptus tamen a Nymphis traditur quoniam quelibet scientia sibi partem aliquam philosophie vendicat. Quo comperto statuit Hercules sibi sacra, quibus mos erat nomen Hyle sonoris vocibus conclamare. Huius etenim templa scole sunt, sacerdotes vero magistri, sacra vero docentium et disputantium clamores et voces, quibus «litus "Hyla, Hyla" omne sonaret». Ut, licet iugiter clametur, inveniri tamen non possit ex eo quod tota philosophorum ista doctrina inanis quidam strepitus verborum est, nec unquam reperiunt quod intendunt. Qua desperatione motus, ut quidam volunt, Socrates, quo non habent philosophi gentium clariorem, ad moralia conversus naturalia dereliquit. Quorum investigatio ab illo primo Thalete quem refert Plinius quarto anno Olympiadis quadragesime octave solis eclipsim ratione certissima non sine maxima suorum seculorum admiratione, utpote qui primus illam rationem invenerit, predixisse, multis annis viguerat. Etenim Socrates ab illo septimus successione scolastica numeratur. Auditor quidem Thaletis fuit Anaximander, huius Anaximenes, sub quo profecit Anaxagoras. Nam Anaxagoram audivit Dyogenes, cuius discipulus Archelaus Socratis doctor fuit. Hic igitur tedio rerum obscurarum motus vel quod desperaret attingi posse physicam veritatem vel quia speraret purgatis animis non infectis colluvione vitiorum ad illam altitudinem et augustam mentis sedem posse conscendi, moralis philosophie scientiam primus omnium scribitur invenisse. Unde et Argonaute, qui sanatorem morum Iasonem (nam "iase" Grece, Latine "sanare" dicitur) sequebantur, Herculem, hominem scilicet speculationi deditum, relinquunt in Mysia, hoc est in naturalium principiorum vestigatione, quam per Mysiam, quasi Moysiam, id est aquam, fabule voluerunt intelligi, postquam philosophorum primus Thaletes hanc docuit rerum omnium materiale principium extitisse. Relinquit et idem Hercules Hylam et Mysiam et venit in Troiam, quam civitatem diximus vitiorum. "Oi" quidem Greca diptongus pro "i" ponitur. Unde Troia quasi tria dicta est, imo tria vocatur a Grecis, quam nos "oi" Grecam diptongum dividentes non Triam ut Greci sed Troiam appellamus. Omne quidem vitium aut concupiscentia oculorum est aut concupiscentia carnis aut superbia vite. Cogitamus etiam peccatum, committimus, et perseveramus. Unde non inconvenienter tum a materia, tum a forma, que triplices sunt, vitiorum civitas Troia, que a "tris" dicitur, figuratur. Huius rex Laomedon est. Nam "laos" Grece, Latine "populus" dicitur, "medon" "princeps". Quid autem populi dux et princeps est ni sensualitas? Hec enim securitatis et utilitatis gratia primo civitates invenit, quam cinxerunt muris Apollo, id est sapientia, et Neptumnus, id est eloquentia. Nam cum nulla locutio sit absque humiditate et aere, qui fons humoris est, sicut ignis caloris, frigiditatis aqua, et siccitatis terra, per Neptumnum eloquentia convenientissime figuratur. Cuius regno non mare solum sed aer attributus est. Unde et tridentem habet, id est triplicem scientie sermocinalis et logistice potestatem, quibus mentes hominum quasi terram movet. Unde et ad ipsum spectare ventos et ipsum eis posse precipere Maro noster expressit, qui sunt motus aeris. Ex quo poetice descriptionis convenientia dixit: «Tantane vos generis tenuit fiducia vestri? Iam celum terramque meo sine numine, venti, miscere et tantas audetis tollere moles?» celum et terram pro aere et aqua ponens. Et illa Veneris accusatoria de Iunone conquestio, cum de hoc eodem faceret mentionem, dixit: «In regnis hoc ausa tuis». Fraudantur autem mercedis promisse stipendio sapientia et eloquentia quotiens omissis bonis studiis, que illa continet, ista docet, vitiis indulgetur. Unde Neptumnus iratus, sapientie videlicet explicatrix eloquentia, cuius officio etiam parantur divitie, cetos immittit in Troiam, hoc est ex temporalium rerum exundantia surgentes affectus, quibus avaricie civitas destruatur. Nam quibus exhortationibus credendum est ultra debitam ultionem iniurie nostrum Alcydem ad hoc bellum socios pellexisse nisi spe prede, quam in urbe avarissima poterat amplissimam demonstrare? Consultus autem Apollo non quid faciendum esset admonens sed quod futurum erat precipiens iubet virgines exponi cetis, id est canit cunctas virtutes divitiarum abundantia corrumpendas. Inter solius quidem sapientie precepta reperitur ob avaricie studium mundiciam puritatemque virtutum, que per virgines non ineleganter expressa est, corrumpendam. Et quia hoc quasi pena quedam sequitur, ad hoc vitium non immerito iubens Apollo traditur virgines exponi cetis, hoc est, ut supra dixi, affectibus ex abundantia rerum temporalium consurgentibus, qui siquidem ceti vocantur. Etenim cete dicta sunt marine belue stupende magnitudinis, que, ut aiunt vocabulorum expositores, cum e maris profunditate se attollentes emergunt, plurimam dorso portare dicuntur arenam et insularum aut montium speciem intuentibus exhibere. Nam divitiarum magnitudo, cum mansuras illas et stabiles videatur promittere, innata mobilitate decipit confidentes. Fit autem expositio virginum sorte quoniam in civitate vitiorum nullus ordo sit sed omnia sorte quadam, hoc est fortuitu et sine moderatione gerantur. Tandem vero cadit sors super Hexionam, quasi Hixionam, que typus est et figura intellectus humani. Nam si, ut superius dictum est, "axiona" teste Fulgentio idem est quod "dignitas", que dignior potentia humane anime est quam intellectus, queve faciat hominem digniorem? Ceterum "noys" "mens" est, "ysis" "proprium". Hinc Hexiona quasi Isinoa, id est propria mens, quod et in idem recidit, dicta est. In avaricie itaque regno et rerum temporalium abundantia ligatur ad scopulum intellectus ut a cetis devoretur quoniam affectus ex divitiis assurgentes lumen intellectus extinguant. Dicitur autem Hexiona, hoc est mens et intellectus, filia Laomedontis, id est sensualitatis, quoniam intelligere nostrum a sensibus incipiat. Unde illud est famosum inter philosophos dictum: «Nichil est in intellectu quod prius non fuerit in sensu». Post particulares enim sensus est illa vis que intelligens nos sentire non solum quid percipiatur advertit sed etiam quo sensu quave qualitate sentiatur agnoscit. Supra hanc est imaginatio, que rerum species a materia separans subiecta non exigit. Sed quod sensus omnino non facit, absque sensibilium presentia rerum imagines intellectui representat et ipsum de potentia reducit in actum. Que omnia, ut de lumine intellectus agentis omittam, procedere videmus a sensu. Ex quo non inconvenienter intellectus possibilis, qui per Hexionam figuratur, Laomedontis, hoc est sensualitatis, proles dictus est quia virtute sensus reducatur in actum. Hanc Hercules, homo scilicet virtuosus, pactus equos ex divino semine genitos Hexioneque coniugium liberat quoniam sola virtus est que mentem extinctis divitiarum affectibus in veram asserat libertatem. Stipulatur autem equos divino semine genitos, appetitum scilicet sensitivum et carnis concupiscentias, que per equos, animal brutum, idonee figurantur, et celesti semine quia, licet de sui natura, si non domentur et subigantur, ut equi, rationi non pareant, nati tamen sunt accipere virtutis habitum et imperio rationis obedientiam exhibere. Laomedon vero, quem pro sensualitate sumpsimus, equos negat atque coniugium. Hercules autem, vir, ut diximus, virtuosus, Laomedontem, id est sensualitatem, extinguit, capit Troiam, et Hexionam in suam vindicat potestatem. Nam propter virtutes appetitus sensitivus ita redigitur sub obedientiam rationis quod mortificatus et assuefactus concurrit etiam complacenter, non contumaciter, ad actus virtutis, sequens voluntatis imperium, que tunc vere voluntas est cum rationabiliter agens a vero fine rerum omnium, qui deus est, nullo revocatur errore. Tuncque capta est et dirupta Troia, cuius muros Thelamon ascenderat. Dictus enim est Thelamon quasi "Thelesmon" Grece, Latine "perfectio" vel "perfectus". Nunquam enim capitur arx et civitas vitiorum nisi militante perfectione virtutum. Tuncque traditur Hexiona Thelamoni, hoc est anima et intellectus perfectioni quia superatis vitiis anima sine dubio perficitur dote confluentiaque virtutum. Per silentium autem occupato monte Sigeo capitur Troia. Nam et philosophantium qui ex Pythagore scola successioneque fuerunt mos erat et inviolanda solennitas sui magistri sequendo vestigia cunctis, ut Agellius Noctium Athicarum primo, vel, ut alicubi legitur, Aulus Gellius, refert, pro physonomie habitu longius aut brevius silentium imperare, cum tamen nulli minus spacium biennio dicatur impositum, infra quod quisque «que dicebantur audiebat, neque percunctari, si parum intellexerat, nec commentari que audierat fas erat». Nam tametsi ceteros philosophos hoc recepisse non legamus, constat tamen audire discentis officium esse nec ob aliud interrogare, si ratione dirigatur interrogans, nisi ut tacens audiat et instruatur. Ut prime partes philosophantium sint silere, ut audiant et addiscant, quod inferioris est, secunde per disputationem conferre cum paribus, tertie docendo minoribus imperare. Unde et doctores etiam preceptores dicti sunt. Ab hoc itaque doctrinationis ordine dictum est non sine precedente silentio subsequenteque congressu per pugnam, hoc est disputationem, Herculem Troiam cepisse quoniam hi sunt doctrine gradus quibus anima perficitur acquisitis virtutibus, sensualitas vincitur, et vitiosorum habituum quasi menia superantur. Remanet tamen Priamus, Laomedontis filius, appetitus scilicet sensitivus. Nam omnino in hac carne non possumus his affectibus spoliari. Redimitur autem a vicinis. Nam actus vegetabilis proximi sunt sensitive. Qui quidem sunt receptio, retentio, digestio, expulsio, nutritio, augmentatio, generatio. Que omnia sine adminiculo sensitive fieri non possunt, et sine istorum ministerio stare non potest individuum aut species conservari. Harum igitur vicinarum rerum merito, quia hec faciunt adesse, reservatur Priamus, id est appetitus sensitivus, redemptusque in suo regno dimittitur, sed puer, hoc est purus et obediens rationi. Quod autem de Hypote saluti Egeste filie metuente scribit Servius ad hystoriam referri debet. Vel si voluerimus etiam allegoriam attingere, dici potest Hypotem, quasi Hypatem, pro excellentia poni. Nam ut inquit Boetius in Musicis, hypate dicta est corda omnium gravissima «quasi maior et honorabilior, unde Iovem hypaton vocant». Consulem quoque eodem nuncupant nomine propter excellentiam dignitatis. Egesta autem eius est filia, ab "ege", "claritudo", que pro largitate sumi potest, quod excellentie filia sit et claros faciat. Nulla quidem virtus est que celebriores efficiat quam beneficientia et largitas. Hanc igitur pater in avaricie regno positus ipsam navicule creditam mari tradit quocunque sors tulerit appellendam, quod hec virtus maxime suum opus in temporalium rerum abundantia, que per mare significatur, exerceat et ab ipsius nature principio, que per aquarum collectionem, quam mare dicant, notari potest, humanis mentibus inseratur. Nam cum relique virtutes actuum frequentia comparentur, sola munificentia nobis ita videtur innasci quod vix queat largitionum consuetudine generari. Nempe et qui Ecestiam dicunt unius mutatione littere in eiusdem nominis redeunt rationem. Dici quidem Ecestia potest quasi Egestia. Nam et Latine "egerere" "extra gerere", quod proprie ad largos pertinet, dictum est. Hec iungitur in Sicilia Criniso fluvio in canem verso. "Crinon" enim "iudico" Grece significat (peculiare quidem largitatis est iudicare). Nam quod facultatum suarum rationem habeat et meritorum et indigentiarum non unius tantum sed omnium ad se pertinentium, ac etiam loci, temporis, et modi, qui virtuose donare vult, necesse est. In canem autem convertitur dum concumbit, quod quidem animal latrabile contra omnes est et argutum. Nam qui largitati indulget contra non largientes cum donet et adversus illos quibus non largitur quasi suo iudicio reprobatos latrat et clamat. Sive quia largitas fame connexa et coniuncta sit, ut esse non possit largitas sine fama, quam aptissime dicere possumus fuisse in cane, quod animal est latrabile, figuratam. Ex hac autem coniunctione nascitur Acestes, vir scilicet munificus atque clarus, quem Maro specialiter beneficum declaravit: «Vina bonus que deinde cadis onerarat Acestes litore Trinacrio dederatque abeuntibus heros dividit». Et alibi: «Bina boum Troia vobis generatus Acestes dat numero capita in naves». Et paulo prius: «Veterum non immemor ille parentum gratatur reduces et gaza letus agresti excipit, ac fessos opibus solatur amicis». Videsne quam plene vates noster in Aceste virum largum et beneficum descripsit et pinxit? Ut de hac expositione quam fecimus nullus admirari debeat cui videamus autoritatem tanti vatis accedere et adeo cuncta que fabula retulit consonare.

<sal. lab. 3.17>	De undecim Nelei filiis ab Hercule interemptis destructisque tribus eorum civitatibus, qui labor sit undecimus. Legitur Neptumnus cum Tyro Nympha, Salmonei filia, versus in formam Emphei fluvii, iuxta quem delectabatur, concubuisse genuisseque Neleum et Peliam. Neleus autem a fratre pulsus edificata Pylo civitate Clorim uxorem duxit, ex qua Nestorem et Periclimenum et decem alios genuit. Quos omnes Hercules preter Nestorem interfecit. Singulariori tamen certamine Periclimenum, «cui posse figuras sumere quas vellet sumptasque reponere posse Neptumnus dederat, Nelei sanguinis autor», ut duodecimo Methamorphoseos traditur, superavit: «Hic ubi nequicquam est formas versatus in omnes, vertitur in faciem volucris que fulmina curvis ferre solet pedibus, divum gratissima regi ». Et ut omissa serie versuum me brevius expediam, hic Periclimenus «viribus usus avis, pennis rostroque redunco hamatisque viri laniaverat unguibus ora. Tendit in hunc nimium certos Tyrinthius arcus, atque inter nubes sublimia membra ferentem pendentemque ferit lateri qua iungitur ala». Et post pauca subdit: «Decidit in terram non concipientibus auras infirmis pennis, et qua levis heserat ala corporis affixi pressa est gravitate sagitta, perque latus summum iugulo est exacta sinistro». Hec inter alia Naso noster. Huius autem rei, sed breviter, meminit tragicus in Medea dicens: «Patre Neptumno genitum necavit sumere innumeras solitum figuras», ubi patrem pro avo posuit. Nam, ut Iulianus ait, «Iusta interpretatione recipiendum est ut patris nomine avus quoque demonstrari intelligatur». Vel dicamus quod pater sit conveniens Neptumni atque perpetuum epythetum. Etenim cum arbiter sit aquarum, quibus Thaletes, ut supra retulimus, rerum principium tradidit, non incongrue Neptumnus pater dicitur, ut eodem respectu dictum est: «Occeanumque patrem rerum». Ut sit sensus patre Neptumno genitum, hoc est generatum Neptumno patre, non quod eius pater sit, nisi quatenus est generaliter materiale principium et causa rerum, sed quia Neptumnus pater dicitur sicut Iupiter, sicut et Mars aliique deorum. Et quamvis omnia que dicta sunt velint nonnulli simpliciter ad hystoriam pertinere, quia tamen de Periclimeno fictum est posse figuras sumere quas vellet sumptasque reponere posse, conveniens est horum omnium misteria, si possumus, declarare. Principio quidem puto Periclimenum figuram gerere pubertatis. Hec etenim etas inter alias instabilior est et mutabilior et que vere formas vertatur in omnes. Quis enim affectus est qui nobis sit communis et bestiis, quem fervor adolescentie non commoveat? Et cum vir sapiens, qualem volumus Herculem, facile possit etates reliquas vincere atque frenare, sola pubertas est que nullo modo superabilis videatur. Unde divinissime dixit Ovidius: «Bis sex Neleide fuimus, conspecta iuventus; bis sex Herculeis ceciderunt, me minus uno, viribus», et sequitur: «Atque alios vinci potuisse ferendum est. Mira Periclimeni mors est. Cui posse figuras sumere quas vellet sumptasque resumere posse Neptumnus dederat, Nelei sanguinis autor». Nam quod inquit illam mutabilitatem Periclimeno a Neptumno concessam intelligendum est a corporea complexione pubertati datum, quod varia sit, mutabilis, et incerta. Cuius admiratione dicebat sapiens, cum premisisset tria sibi difficilia scitu fore, viam scilicet aquile in celo, viam colubri super petram, et viam navis in medio mari, se quartum penitus ignorare, viam viri in adolecentia sua. Neptumnus igitur cum Tyro Nympha concumbens generat Neleum. Neleus autem a "neos", "novum", et "laos", "populus", dictus est. Nam homo quilibet generatus quasi novus populus est cum sit in potentia ad infinitos homines procreandos. Vel Neleus quasi Nileus dictus sit. "Nile" quidem Grece, Latine "sagitta", ut per ipsum mortalis homo designetur, vita cuius currat velociter ut sagitta. Homo autem ex coniunctione materie, id est corporis, et forme, hoc est anime, nascitur et completur. Neptumnus enim, cum aqua sit materiale rerum principium, ut dictum est, pro materia ponitur et humani corporis typum gerit. "Tyros" autem Grece "forma" dicitur, teste glosario, que pro anima ponitur. Homo igitur compositus ex anima et corpore et ab ipsis quodam modo generatus Clorim sibi iungit uxorem, hoc est vitam, ex qua duodecim producit filios, etatis videlicet humane duodecim status. Vita autem hominis, ut inquit psalmigraphus, septuaginta annorum est et «in potentatibus octoginta, et amplius eorum labor et dolor». «Finis» autem «vite longevi hominis est», ut testatur Gaius; et ut Iustinianus Augustus ad Iulianum scripsit, «centum annorum» est. "Cloris" autem dicta est Grece, Latine "viridis". Vita quidem nostra viret et omne viride vivum est. Vel dicta est Cloris quasi Cliris, id est sors. Etenim vite tempus cuilibet est sors sua. Nam ubi nostra translatio habet, «In manibus tuis sunt sortes mee», habet alia translatio, «In manibus tuis sunt tempora mea». Alibi vero scriptum est: «Breves dies hominis sunt, numerus mensium eius apud te est». Huius autem vite, quotcunque complectatur annos, triplex non incongrue potest assignari diversitas. Est enim augmentatio, que treginta annorum spacio patet. Est status, qui altero tregintennio protenditur. Exinde vero quidam vite nostre descensus est. Nam postea, ut inquit Maro, «Optima queque dies miseris mortalibus evi prima fugit. Subeunt morbi tristisque senectus et labor, et dure rapit inclementia mortis». Et quoniam humanum corpus ex quatuor elementis componitur, non impertinenter multiplicatis tribus et quatuor, etates hominis designantur. Varro vero, sicut Censorinus ad Q8 Cerellium De Natali Die scribens testatus est, vitam humanam in quinque distinguit etates, singulis quatuor assignans quindecim annos. Primum enim terquinquennium dicitur puericia quod illo tempore puri sint et impubes; secundum autem adolescentia ab adolendo, id est crescendo, dicta; tertium iuventutem nominat a iuvando quoniam possint Romanis legibus tunc rem publicam adiuvare, non solum ut milites sed ut imperatores. Prius etenim consules esse non poterant. Quarto autem quindecennio, quod gravitatem vocant, seniores dicti sunt, non quod ultra alios processerint sed quod a iuventute declinantes vergant in senectutem. Totum autem vite residuum senectus est, que nullo tempore limitetur. Alii autem sex etates hominis asseverant, primam illam etatem in infantiam et puericiam dividentes. Aliqualiter autem in distributione discrepant a Varrone, ebdomadibus namque annorum procedentes. Unam ebdomadam infantie, alteram puericie, duas adolescentie, tres iuventuti, tres alias gravitati, que usque in septuagesimum annum attingunt, totum autem residuum tribuunt senectuti. Hos quidem secuti sunt Ysidorus et Papias. Hypocrates autem Chous, medicorum princeps qui medicinam ex emperica fecit rationalem, septem gradus etatum assignat. Primas equidem tres etates quatuor, ut precedentes, ebdomadibus implet, quarte unam, quinte etiam unam, sexte duas assignat, ut ebdomadibus octo, annis scilicet quinquaginta sex, ille sex terminentur etates. Septimam autem cum vita compleri dicit. Hec enim etas sive annorum numerus, qui multiplicatis septies octo, qui duo numeri, ut inquit Cicero, «pleni alter altera de causa habentur» et «omnium ferme rerum nodus sunt», pro completa traduntur etate hominis, ut quasi iam tunc putetur sue coniunctionis terminum complevisse. Solon autem addidit istis octo ebdomadibus duas, ut annis septuaginta decem hominis compleantur etates. Staseas autem Perypatheticus duo septennia descriptioni Solonis adiecit, quod Etrusca librorum fatalium disciplina, sicut Varro retulit, confirmatur, ut hac computatione octoginta quatuor annorum spacio etas hominis impleatur. Ergo secundum hanc supputationem iuxta ebdomadarum numerum duodecim cuiuslibet hominis qui suum tempus impleverit dici debent etates. Sed si recte voluerimus intueri, cum puericia comprehendat infantiam, senectus autem ex gravitate et senio componatur, dici potest quatuor esse hominis etates, impubertatem scilicet, adolescentiam, iuventutem, et senectutem. Et prima etas infantiam continet, quam sequitur proximitas infantie, cui succedit doli capacitas. Nam cum sacre leges infantiam septennio terminent faciantque separatam de proximo infantie nec non et de pubertati proximo mentionem, optimus legum interpres, compatriota noster Accursius, puericie septennium in masculis et quinquennium in feminis inter illas proximitates equali supputatione divisit, volens supra septennium infantie proximum esse usque in Decimum annum cum dimidio masculum, feminam uno minus, ad annum scilicet nonum et dimidium, reliquum usque ad initium adolescentie tempus, quod est in masculo quando quatuordecimus annus impletus fuerit, et duodecimus in puella, pubertati proximis assignando. Sed si recte voluerimus intueri, habet quelibet illarum etatum quatuor quas ultimo loco tradidi status tres, novitatem scilicet, incrementum, et terminum, ut primo dici possit nova, secundo adulta, tertio preceps. Quos tres status si quater iuxta quatuor etatum numerum produxeris, duodecim etatum differentias invenies. Quas duodecim Nelei filii typica ratione demonstrant. Et quod Periclimenus adolescentiam figuret iam ratione probatum est. Sed probemus et nomine: Periclimenus ergo dicitur a "pery", quod est "circum" vel "undique", "cline", quod est "inclinatio", "mene", quod est "defectus" vel "ira" vel "potentia", aut "meneos", "concupiscentia" seu "desiderium", hoc est undique inclinatum ad defectum, vim, iram, seu concupiscentiam. Et que etas magis est ad ista proclivior quam pubertas? Hec enim etas est de qua Flaccus ait: «Imberbis iuvenis tandem custode remoto», quod cupiditas est, «gaudet equis canibusque et aprici gramine Campi», et quod ab honesto deficientis est, «cereus in vitium flecti», quodque iracundie est, «monitoribus asper», et reliqua que sequuntur ad vitia pertinentia. Hec igitur virtuti reluctans formas se vertit in omnes dum per cunctarum passionum habitudines se transformat. Tandem vero cum se mutat in aquilam, que quidem avis acutissimi visus est, hoc est incipit iam discernere, ferit Herculem, virum scilicet tendentem in virtutem, «pennis rostroque redunco hamatisque viri laniaverat unguibus ora». Quod ideo fictum est, quoniam pudore, que passio in adolescente laudabilis est et ruborem aspergit in facie, postquam quis aliquid turpe commiserit, omnino non caret. Qui quidem ab eodem patrando deterret et retrahit in futurum, ut tractatu nostro De Verecundia plenius executi sumus. Nec incongrue dixit Naso pennis, rostro, et unguibus Herculis faciem lacerasse. Nam sive peccemus cogitatione, que est quasi penne quibus ferimur et volamus in actum, sive scelus aliquod committentes quasi rostro mordemus et vulneramus animam, sive perseverantes velut unguibus inheremus verecundia turbat faciem, sive, ut magis proprio loquar vocabulo, percutit ora, que, cum cetera animantia prona flectant in terram, solus homo fert in celum. Ut ex hoc sciamus peccata que committit anima coniuncta corpori solius hominis fore, qui solus inter mortales et voluntatis arbitrio fertur et ipsa utitur ratione. Et eiusdem est verecundia, que partem illam corporis afficit qua per notabilem differentiam separamur a brutis. Et eleganter hoc Herculi, licet figuram habeat hominis virtuosi, scribitur contigisse. Nullus enim sola natura duce sic potuit vivere quod singularum etatum et adolescentie presertim passionibus non succubuerit. Solus autem Nestor de duodecim fratribus, hoc est etatibus humanis, vivus relinquitur ab Hercule, et quod ultimum illud septennium cuius Nestor imago est in homine qui virtuose transigat suam etatem facile contingat id etatis tempus vacuum passionibus obtinere, et in ipso sit corpus nostrum fovendum potius blanditiis quam asperitate domandum, utpote quod sine reluctatione iam pareat rationi. Sed diruit Hercules inter hec tres civitates. Unde dicit Ovidius: «Ille tuus genitor Messenia menia quondam stravit et immeritas urbes Elymque Pylumque diruit». He autem tres urbes tres principales potentias anime representant. Habet enim anima sensualitatem, intellectum, et voluntatem, secundum quarum quamlibet vivunt cuncti mortales. Hi enim secundum intellectum vivunt speculatione gaudentes, hi secundum sensus voluptatibus delectati, hi vero secundum inclinationem variabilis et libere voluntatis. Ut non inconvenienter dici possint tres, si hanc divisionem respicias, mortalium civitates, que cum primo, si vite nostre progressum consideres, carnales et solum ad terrena declives sint, oportet in consumationem virtutis ascendentem civitates istas diruere et ipsas in spirituales convertere mutatione consuetudinis atque vite. Primo quidem "Pylos" Grece, "lutum" et "ianua" Latine dicitur. Hec sensualitatem significat, cuius obiectum corporalia sunt et terrena, que proculdubio lutum sunt. Est et sensualitas ianua intellectus et voluntatis. Nam, ut superius dictum est, ex perceptione sensibilium movetur intellectus, movetur et ipsa voluntas ad sensibilia motu acceptationis vel recusationis. Ut convenientissime per Pylum, sive lutum sive ianuam significet, sensualitas denotetur. Elys autem ab "elyos", quod est "sol", illuminator scilicet orbis, dicta est; que typice notat intellectum, qui spirituale nobis lumen est. Messenia vero a "messos", quod est "medium", et "noos", quod est "sensus" sive "mens", dicta est; que figuram tenet voluntatis eo quod ex medio rerum que intelliguntur mente vel sensu nascatur voluntas, que non potest esse nisi scitorum, et super omnino nescita nullo modo ferri valeat vel moveri. Cum igitur puericie et adolescentie tempora insensibilia currant tum novitate rerum, tum experiendi cupidine, tum voluptate, secundum quos affectus hec prima nostra tempora transiguntur, fiunt primo terrestres atque carnales potentie supradicte, et adiuvantes sequacium suorum cetus tres faciunt civitates quas oportet omnes qui ista relinquunt ex mente diruere ipsasque in spirituales, ut ad virtutis perveniat arduum, commutare. Diruuntur autem due, videlicet sensualitas et intellectus, quarum potentiarum urbes dicit immeritas quoniam nec intellectus nec sensibilis appetitus peccant seu deformitatem contrahunt, que peccatum est. Hoc enim demeritum eligentis est voluntatis, nec potest esse peccatum nisi sit voluntarium. Messenia vero, que voluntatis est figura, non diruitur nisi simpliciter menia, quibus quasi carceribus clausa solum circa corporalia vertebatur, sed stratis menibus libere fertur in celestia et terrena et tam spiritualia quam corporalia sectans eligit et eligendo sectatur, quod est proprium voluntatis.

<sal. lab. 3.18>	De apro Erimantheo, quem Hercules vicit, ut duodecimus labor sit. Aprum etiam apud Erimanthum, Archadie montem, vicit. De quo refert Maro noster in sexto: «Fixerit eripidem cervam licet aut Erimanthi placarit nemora». Super quibus verbis inquit Servius: «Erimanthum, Archadie montem, ubi aper ferocissimus fuit». Ovidius autem ait ex Herculis persona: «Nec michi Centauri potuere resistere nec mi Archadie vastator aper». Ad hoc tendit quod inquit noster Claudianus. Nam cum dixisset, «Te neque Dicteas quatiens mugitibus urbes taurus nec Stygii terruit ira canis», subdidit: «Non leo sidereos celi rediturus ad axes, non Erimanthei gloria montis aper». Et idem Ovidius de hoc eodem alibi dixit: «Ut Tegeus aper in cupressifero Erimantho incubat et vasto pondere lesit humum». Ad hec Ausonius: «Mox Erimantheum vis tertia perculit aprum». Nam et Sidonius scribit: «Captivumque ferens silva ex Erimanthide monstrum exarmata feri riserit ora suis ». Cum quo Lactantius, qui super Thebaidem refert quod aprum ceperit quem vivum detulit Euristeo. Alii vero putant aprum ab Hercule fuisse occisum. Boetius autem cum Lactantio sentire videtur, inquiens: «Quosque pressurus foret altus orbis setiger spumis humeros notavit». Sed Papias aprum affirmat occisum. Nam et ambigue ut plurimi scripsit tragicus in Furente: «Solitumque densis hyspidum Erimanthi iugis Archadie quatere nemora Menalium suem?». In Hercule autem Oetheo Alchmena scribitur deflens: «Quis memor vivet tui, o nate, populus? Omne nam ingratum est genus. Petam Cleonas? Archadum an populos petam meritisque terram nobilem queram tuis?». Mox autem ordine retrogrado repetens illa que dixerat subdit: «Hic dira serpens cecidit» (hoc ad Ydram pertinet), «hic ales fera» (hoc propter cervam dictum est). Post hec autem ait: «Hic rex cruentus» (hoc propter aprum interfectum intelligi potest), «hic tua fractus manu qui te sepulto possidet celum leo». Quod ultimum qua ratione dictum sit per semet clarissimum est. Ex quo satis dici potest tirannum aliquem crudelissimum in Archadia fuisse qui vel occisus vel captus fuerit ductusque exarmatis faucibus ad Euristeum. Volunt quidam aprum istum figuram gerere feritatis, cumque foret hominibus, brutis, ac frugibus pestilens totamque regionem Archadie devastaret, ab Hercule victum et pelle exutum. Nam cum Archades feri forent et adeo rudes quod, ut inquit Statius, se gloriarentur «veteres astris lunaque priores», Hercules eos erudivit, ut deposita feritate illam antiquitatis opinionem deponerent. Et ego quidem, licet alia ratione, fatebor aprum hunc sub figura poni feritatis. Nam et aper quasi afer a feritate dictus est. Est autem feritas atrox atque damnabilis depravate mentis habitus quo quis alterius penis et cruciatu adeo delectatur quod innocentem et qui se non leserit complacenter torqueat et affligat. Quod quidem in plus patet quam crudelitas. Hec etenim est atrocitas animi in exigendis penis ultra quam gravitas admissi requirat. Illa autem nedum modum transgreditur sed etiam in insontes sevit. Quod quidem, quia immanium ferarum est, feritas appellatur. Hanc autem tum in nobis, tum in aliis superamus; in nobis quidem iuste moderationis et moderate iusticie virtutibus et virtuosis actibus corrigimus, ratione autem et humanitate extirpamus, et delectatione clementie penitus abolemus. Quod quidem est Herculis, hominis scilicet virtuosi, transcendentis communem hominum valentiam perfectione virtutis heroice, que opponitur bestialitati, cuius pars est feritas, quam proxime diffinivi. Nam ferens Hercules ad Euristeum aprum exarmatum, ut Sidonius inquit, humeris propriis, ut Boetius ait, quid aliud significat nisi virum sapientem non solum mente talis passionis vitium superasse sed id operum evidentia demonstrare? In aliis autem sapiens perficit monitis quod in se complet actibus virtuosis. Doctrina quidem sapientum formantur homines ad honestatem, et de monitoris ore solet impendi quo qui docentibus parent valeant ab erroribus prohiberi. Ceterum in Archadia fit hoc, id est in initio vie. "Archos" enim "principium" est; "odos", "via"; inde Archadia vie principium. Actuum autem humanorum principium est determinatio voluntatis, cuius imperio perficitur quicquid bonum sive malum sit quod ab hominibus agitatur. Hoc idem per montem sive fluvium Archadie qui Erimanthus dicitur significatur. "Eris" enim, ut sepius dictum est, Grece, Latine "lis" dicitur; "manthos" autem "divinatio". Et quia antiquorum fuit, priusquam agerent aliquid, futuros eventus aliquo divinationis genere quantum poterant investigare (unde et auspicia ab avium inspectione, quam de futuris iudicabant quamque semper suis actibus premittebant, rerum principia dicta sunt), sic et manthos, hoc est divinatio, pro actuum humanorum initio pari ratione dici potest. Et quia omnis deliberatio non est sine lite, quam saltem ipse deliberans secum facit, bene facta traditur hec pugna in monte vel flumine Erimantho, lite scilicet inchoante, id est deliberatione, que ab anima rationali, que et ipsa principium est, velut Erimanthus ab Archadia fluit quasi flumen, queve in anima excellentior pars est, veluti mons qui eminens est iugum. Nam omnes nostrarum mentium passiones ex arbitrii libertate in anime mortalis affectibus superantur et vincuntur sive dei dono moneamur a nobis sive monitus extrinsecus ingerantur. Verum quia bestialis ista sevitia inter alios vincendi modos tolerando conficitur, nulla quidem tanta feritas est que erga humiliter patientem aliqualiter non mitescat. Finxit Naso aprum Dyane vindicem ab Athalanta prius sagitta vulneratum. "Athlas" enim Grece, Latine "sustinens" dicitur. Unde et Homerus Ulixem polithlam appellat quasi multa tolerantem. Verum quia et hoc idem vitium Hercules superavit in tauro Cretensi, igitur de tauro sequenti capitulo subnectamus.

<sal. lab. 3.19>	De tauro Cretensi ab Hercule superato, qui nobis tertio decimo loco inter labores occurrit. Lactantius qui super Statium, alter ab illo eloquentissimo qui et Firmianus dictus est et Crispi, filii Constantini, magister fuit, super quinto Thebaidos scribens inquit: «Minos, Iovis et Europe filius, cum patri sacrificaturus ad aras accederet, oravit potentiam numinis ut dignam aris suis hostiam sibi preberet. Itaque subito taurus apparuit nimio candore perfusus. Quem admiratus Minos religionis oblitus armenti sui maluit esse ductorem. Cuius ardore Pasiphe fertur arsisse. Igitur contemptus a filio Iupiter indignatus furorem tauro subiecit et Cretensium non solum agros sed etiam menia universa vastavit. Hunc Hercules missus Euristei imperio superavit victumque Argos usque perduxit. Ibi consecratus est ab Euristeo. Sed Iuno exosa munus, quod ad Herculis gloriam pertinebat, taurum in Athicam regionem expulit. Ibique a monte eius Marathonius appellatus est. Quem postea Theseus, Egei filius, interemit. Quo facto eternos sibi glorie titulos comparavit». Hec ille egregius commentator. Aliqui vero putaverunt e contra Theseum adduxisse ex Creta taurum et demum Herculem, cum taurus ille provinciam Athidem efferatus vastaret, ipsum interemisse. Habent isti pro se Maronem: «Tu Cresia mactas prodigia et vastum Nemee sub rupe leonem». Sed optimus commentatorum Servius vult illud verbum "macto", quantum ad leonem pertinet, stare proprie, quantum autem ad taurum, improprie. Inquit enim: «"Tu Cresia mactas prodigia". Bene ad leonem quem interemit refertur. Nam Cretensem taurum non mactavit sed incolumem ad Euristeum perduxit ». Tragicus autem in Oetheo dixit: « Hinc feris clangoribus etherea me Stimphalis, hinc taurus minax cervice tota pulset», et in Furente: «Taurumque centum non levem populis metum». "Centum populis" dixit propter Cretam olim centum urbibus frequentem, ut Maro testis est: «Centum urbes habitant magnas, uberrima regna». Ausonius autem cum Servio et Lactantio sentiens inquit: «Octava expulso numeratur adoria tauro». Et Ovidius Methamorphoseos nono: «Vosne, manus, validi pressistis cornua tauri?». Sed de hoc tauro aliqui fabulantur quod Minos speciosissimum taurum in mari viderit, impetrasseque a Neptumno ut emitteretur eidem immolandus. Quem receptum nec sacrificatum Neptumnus rapacissimum fecit et totius insule vastatorem; quem Hercules victum in Marathone, sicut tradunt aliqui, religavit; quem a quodam montis incola solutum et sevientem interfecit Theseus, Athice liberator. Verum autoritas Lactantii, cui astipulatur Servius, michi maior est et primam fabulam facit antiquiorem. Hec de tauro legi. Cum ergo Minos, Iovis filius, hoc est appetitus rationalis, filius superioris partis mentis nostre sive ipsius voluntatis, sacrificare vellet patri dignas hostias, taurus candidissimus oblatus est, appetitus scilicet sensitivus, qui sicut candida carta paratus est accipere formas quas voluntas voluerit imprimere et ipsi rationi, licet plerumque moveatur in oppositum, obedire. Hec autem anime nostre potentia non incongrue figuratur in tauro, qui sic indomitus est quod domari queat. Nec operatur aut pascitur alibi quam in terra, qua ratione etiam aper, sicut precedente capitulo dictum fuit, in eiusdam appetitus imaginem sumptus est, licet indomabilis sit. Potest etenim superari. Ut si talis fuerit eius condicio quod domari possit et vinci, tauro, si autem solum modo vinci, per aprum convenientissime designetur; si vero nec retundatur nec dometur sed regiis preponatur armentis, hoc est nostris affectibus, in extremam bestialitatis sevitiam efferatur. Cretam autem vastare dicitur, hoc est omne iudicium. Cretos quidem idem est quod iudicium. Unde et dies cretici, id est iudicativi, dicti sunt. Ducitur autem victus ab Hercule, homine quidem virtuoso, ad Euristeum, hoc est vim nos ad agendum aliquid inclinantem, que Euristeus est, quem ipse Iunoni, id est fortune, dedicat. Sed ipsa dedignata munus Herculeum, taurum expulit et in Athicam regionem misit, ubi demum a Theseo confectus est. Fors enim et virtus non conveniunt. Sed in Athicam regionem, id est inter agibilia, mittitur taurus, id est appetitus sensitivus, ubi tandem a Theseo, anime scilicet divinitate, perimitur et mactatur. Secundum autem aliam fabulam in Marathone ligatur, quasi "mera cthone", id est "pura terra", et in Athide, id est agibilium regione, quoniam appetitus iste sensibus alligatus nostris actibus misceatur. Si autem liber etiam a rationis vinculis dimittatur, in perniciosam bestialitatem evadit et regionem Athidem, hoc est agibilium, vastat, nisi per Theseum, hoc est totam animam et omnes anime potentias, occidatur. Nam quod aliqui voluerunt hunc taurum in medio mari apparuisse Minoi vel ad id reducendum est ad id quod supra de dei unitate dictum fuit rationibus multis et autoritate Sorani: «Iupiter omnipotens regum regumque deumque progenitor genitrixque deum, deus unus et omnis», vel, si de Neptumno naturaliter sentiamus atque de mari, cum ipsum sit aquarum collectio, que quidem, ut dixit Thales Milesius, materiale principium est, dicere possumus mare pro corpore nostro poni, in quo appetitus sensitivus apparet Minoi, hoc est appetitui rationali, et a Neptumno, id est ipsa anima, que regit corpus sicut mari Neptumnus fingitur dominari, petitur ut immoletur. Quod et cetera que sequuntur eidem consentanea sunt expositioni que superius tradita est. Denique nunquam a Theseo, id est anima et anime potentiis, occiditur hic taurus, appetitus scilicet sensitivus, nisi prius ab Hercule, id est virtutibus, vincatur, dometur, atque ligetur. Possumus tamen in hoc et hystoriam cogitare, quod taurus iste prefectus fuerit Minois acerrimus et crudelis, cum quo etiam Pasiphe concubuit, et tam de rege quam de prefecto concipiens geminos peperit, quos de patrum nominibus appellarunt, quasi forent unicus, Minotaurum. Quod hystorice sentiens Maro dixit: «Mixtumque genus prolesque biformis». Hunc Hercules victum ad Euristeum detulit, quem postea dimissum et Athidem infestantem tandem Theseus interfecit. Allegorice vero Pasiphe cum eo concubuit, que Solis filia dicta fuit, id est vita hominis, quam sol naturaliter exhibet et conservat. Sepe quidem uxor etiam in sacris litteris pro vita seu vite institutione ponitur, sicut Lya pro vita activa. Rachel autem pro contemplativa sumitur tropologice communiter a doctoribus sacre scripture. Pasiphe igitur, id est vita humana in simulacro bestie, vacca scilicet lignea, secrete concumbit cum tauro adulterans a via recta consilio et artificio Dedali, qui mechanice typum gerit. Unde et faber fuisse legitur qui in lignis et lapidibus operatur. Etenim qui dimissis liberalibus studiis se mechanicis tradunt artibus facile, sicut videmus, atque communiter subiciuntur appetitui sensitivo. Hec, ut arbitror, satis conveniunt cum isto concubitu, si moraliter exponamus, licet Servius velit hoc esse simpliciter hystoricum, sicut in principio sexti sibi potest requirere studiosus. Nunc ad reliqua transeamus.

<sal. lab. 3.20>	De Busiride, Egipti rege, quem Hercules interfecit, et labore eius in hoc ordine quarto decimo. Quis Hercules hunc Busiridem occiderit satis compertum non habeo. Verisimile tamen hunc fuisse Egiptium illum Nili filium qui, sicut supra retuli, teste Cicerone Frigias litteras adinvenit. Quisquis autem fuerit, quoad reliqua non mutatur hystoria. Etenim Busiris, Neptumni et Libie, quam Epaphus genuit, filius, rex Egipti fuit. Qua potestate fretus crudelitatem exercebat immanem, aris domesticis, forte deorum penatium aut paternis, hospites immolabat. Ad quem cum venisset Hercules ac simili qua ceteri perfidia tentaretur, regem ipsum aris suis impositum interemit. Huius autem infamiam notans Maro dixit: «Aut illaudati nescit Busiridis aras», ipsum illaudatum vocans non quod omnino laudatus non sit, cum ipsum, ut Servius ait, Ysocrates commendarit; "illaudatum" autem dixit quasi "illaudabilem", utpote qui laudari non debuit, sicut in sexto de Styge loquens inquit: «Tristique palus inamabilis unda». "Inamabilis" dixit que amari digna non sit. Nam posse poni illaudatum pro illaudabili patet a simili: «Dives inaccessos ubi Solis filia lucos assiduo resonat cantu». Etenim inaccessi non erant quo venerant multi et tandem socii Ulixis et post ipsos idem dux qui fecit ipsos, ut apud Homerum legitur, liberari; sed "inaccessos" pro "inaccessibiles" dixit, qui scilicet adeundi non erant. Ex quo sensu patet maximum fuisse Busiridis crimen, qui illaudabilis dictus sit, cum nullus tam perditis moribus sit qui aliquid laude dignum non fecerit. Nam et Dyonisius, crudelissimus tirannorum, admiratus atque veneratus est fidem et amiciciam Damonis et Phytie, quorum unus pro capitali supplicio vades mansit, alter ad constitutam diem moriturus sociumque liberaturus venit. Ex quo desideravit Dyonisius se amicorum tertium ipsis adnumerari. Facit et huius Busiridis Ovidius mentionem in VIIII Methamorphoseos: «Ergo fedantem peregrino templa cruore Busirim domui?». "Peregrino" quidem pro "hospitali" dixit. Nam expressius tragicus retulit in Furente: «Et qui hospitali cede manantes foci bibere iustum sanguinem Busiridis». Hec in Furente. Sed in Oetheo dixit generalius: «Cecidit ante aras suas Busiris ». Et in eadem: «Reddentur are cernere assuetam hostiam similem colenti». Nam et noster Claudianus ait: «Rubuit Busiride Nilus». Et ut ad allegoriam veniamus, Neptumni filius dicitur fuisse Busiris. Et quoniam hic et superius de Neleo dictum est et hic etiam replicatur, sciri volo quod Aulus Gellius, vel ut communius invenitur, Agellius, in libris Noctium Athicarum inquit: «Prestantissimos virtute, prudentia, viribus Iovis filios poete appellaverunt, ut Eacum, Minoa, et Sarpedona; ferocissimos et immanes et alienos ab omni humanitate, tanquam e mari genitos, Neptumni filios dixerunt, Ciclopas et Certiona et Lestrigonas». Hec Agellius. Habet autem Busiris figuram contentionis et vocis. Etenim "boos" Grece, ut vult Priscianus, Latine "vox" dicitur, "eris", "lis"; inde Busiris, quasi "boos eris", id est "vocis contentio". Filius autem est Neptumni et Libie eo quod procedat omnis nostra vox ex Neptumno, id est humiditate, et Libia, id est introitu, ore scilicet, quod est introitus et hostium vocis. Et Neptumnum quidem esse humorem constat, Libia vero veniens vel introitus interpretatur, eo quod ex humore et motu qui in veniendo designatur vel exitu, id est ore, vox quelibet perficiatur. Hic autem hospites suos occidit et mactat quoniam hec contentio plerumque causa sit mortis et cedis. Nam, ut inquit sapiens, «Mors et vita in manu lingue. Qui diligunt eam comedunt fructum eius». Et alter eiusdem nationis sapiens ait: «Flagelli plaga livorem facit; plaga autem lingue comminuit ossa». Et post pauca: «Multi ceciderunt in ore gladii, sed non sic quasi qui interierunt per linguam suam». Nam et de lingua quantum ad alios ibidem scribitur: «Lingua tertia multos commovit et dispersit illos a gente in gentem. Civitates muratas divitum destruxit et domos magnatorum effodit. Virtutes populorum concidit et gentes fortissimas dissolvit». Sive ergo vitium hoc quod per Busiridem designatur, hoc est per vocis contentionem et litem, ut dictum est, in hospites nos recipiat, inherendo sicut habitus, sive crudelitate nostra quasi hospites bilinguium in susurrationibus nos tradamus, mactamur et quasi victima quedam aris suis domesticis immolamur. Virtus autem, que designatur per Herculem, hoc vitium, dum hospes ad idem tentaretur exitium, Busirim mactat et suis aris imponit quando talis habitus et insidiosa malicia extinguitur et non curatur aut, quod salubrius est, cavetur. Hunc autem laborem, ut plurimi textus habent, ascribit Statius Theseo, Egei filio. Etenim Euathnem, uxorem Capanei, loquentem ad Theseum inducit sic aientem: «Non trucibus monstris Busirim infandumque dedisti Certiona, et sevum velles Chyrona crematum». Ubi et Lactantius recitat Busiridis crudelitatem et, quod plus est, recitat etiam fabulam Tracis Dyonisii, de quo nullam facit littera mentionem. Admiratus autem hec et pluribus hinc inde collatis codicibus multas inveni varietates. Etenim ubi plures et presertim recens scripta volumina habent in primo versu "Busirim", in aliquibus repperi "Sinim", in aliis "Sinonem". In aliquibus autem inveni "Scinin". Quod ultimum credo correctius. Nec est hoc modernitatis vitium sed prorsus ipsius vetustatis. In antiquis enim scripturis varietates quas prediximus, si quis libros conferre voluerit, habentur. Modernitas autem communiter "Busirim" habet. Et Lactantius ipse et alii expositores fabulam Busiridis ibidem recitant atque ponunt: adeo cuncta plena sunt erroribus. Nec minus in aliis sunt variationes, quas, ut arbitror, pedagogorum ignoratio genuit. Pro "Certiona" quidem "Geriona" posuerunt, quod licet et antiquissimis in libris reperiatur, prorsus errorem puto. Nam in longe pluribus "Certiona", de quo etiam autore Gellio supra fecimus mentionem, novis atque veteribus libris habetur quam "Geriona". Sic alibi "Chyron", alibi "Scyron" et apud alios "Schyron" legitur. Vellem, et est impetus, ista conqueri et nostram ab hac invidia iustis rationibus etatem excusare. Sed alibi dabitur aptior locus, si deus dederit, sicut mens est, tractatum explicare de gloria, in quo scribendi preter epistolas soluto sermone laborem sive, ut rectius loquar, exercitium intendimus terminare. Puto tamen, licet Lactantii repugnet autoritas, veriorem textum esse, «Non trucibus monstris Scinin infandumque dedisti Certiona», quam "Busirim". Etenim Theseum legimus Chyrona sive Schyrona, Procustem, et Scinin latrones domuisse. Unde secunda epistola Ovidius ait: «Cum fuerit Chyron lectus torvusque Procustes et Scinis, et tauri mixtaque forma viri», quamvis et hic Ovidii textus apud aliquos varietur. Accedit autem ad id quod de Busiride sentio quod, cum Statius maximus fuerit imitator Maronis, si verus esset ille Statii textus, breviaretur secunda sillaba illius nominis, cum tamen apud Virgilium et alios elongetur. Nam licet exemplum et regula in nominibus propriis non servetur, tamen raro solent in famosis nominibus inter se differre. Si autem voluerimus antiquitatis testimonium et modernitatem et Lactantii autoritatem sequi, ut Busiridem Statius referat a Theseo confectum, ex illo sensu dici potest, quod Theseus ut vir fortissimus et gloriosus etiam Hercules non incongrue reputetur. Nam mistico sensu, cum Hercules virtutis et Theseus anime typum gerant, quod sequenti volumine latius explicabitur, hoc vitium, quod contentio est, tam a virtute quam ab anima per virtutem non inconvenienter vinci dicitur et occidi. Unde et in prefato loco Statius subdidit post Thesei laudes: «Sic tibi non ulle socia sine Pallade pugne, nec sacer invideat paribus Tyrinthius actus», equans Herculem cum Theseo laudibus et rebus gestis.

<sal. lab. 3.21>	De Dyomede, rege Tracie, et eius armentis ab Hercule occisis et domitis, quinto decimo labore. Refert Pomponius Mela, cosmographorum non infimus, ubi Traciam describens facit Stenois fluvii mentionem, cui adiacet Maronia regio, quod «ulterior Dyomedem tulit, immanibus equis mandendos solitum obiectare advenas et iisdem ab Hercule obiectum». Et sequitur: «Turris quam Dyomedis vocant signum fabule remanet, et urbs, quam soror eius suo nomine nominavit, Abdere». G. autem Iulius Solinus ait, postquam de stagno Bistonio mentionem fecit: «Nec longe regio Maronia, in qua Tyrida oppidum fuit equorum Dyomedis stabulum. Sed cessit evo, solumque turris vestigium adhuc durat. Inde non procul urbs Abdera, quam Dyomedis soror condidit et a se sic vocavit». Strictius hoc idem attigit Plinius quarto librorum Naturalis Hystorie. Dixit enim: «Stagnum Bistonium et gens. Oppidum fuit Tyrida, Dyomedis equorum stabulis dirum». De hoc autem meminit Statius in sexto Thebaidos: «It Cromis Hyppodamusque, alter satus Hercule magno, alter ab Oenomao; dubites uter effera prenset frena magis. Getici pecus hic Dyomedis». Et infra dixit: «Tunc ipsum fracto curru deturbat, et isset ante Cromis; sed Traces equi ut videre iacentem Hyppodamum, redit illa fames», et cetera. De quo Lactantius ait: «Cromin dicit Herculis filium, quem constat equos habuisse Traicios quos Hercules extincto rege adduxerat humanis carnibus vesci consuetos. Cum multi vero hoc exitio interissent, hunc Hercules, ne ab eodem circumventus periret, equorum suorum pabulum fecit. Quos filio suo habendos concessit». Hec Lactantius. Huius autem rei Naso mentionem facit in libello quem scripsit in Hibim dicens: «Ut qui Traicii quondam presepia regis fecerunt dapibus sanguinolenta suis». Tragicus autem tam in Furente quam in Oetheo nullam de nomine regis faciens mentionem inquit in illa: «Quid stabula memorem dira Bistonii gregis suisque regem pabulum armentis datum?». In altera autem dixit: «Et notos Ebro cruore pingues hospitum fudi greges». Ovidius autem alibi vult equos non solum domitos, ut Lactantius retulit, sed occisos. Ait enim: «Quid cum Tracis equos humano sanguine pingues plenaque corporibus laceris presepia vidi, visaque deieci dominumque ipsosque peremi?». Ast alibi mortem non exprimit neque negat: «Non tibi Traiciis affixa Penatibus ora, non hominum pingues cede tacentur eque». Sydonius autem ubi endecasillabo Faleutio scribit carmine ad Magnum Felicem, brevissime et hoc sicut reliqua tetigit: «Oethe Thraces equi, boves Hybere». Ausonius vero nonum laborem Herculis numerans inquit: «In Dyomedeis victoria nona quadrigis». Possem et alios plures et eosdem alibi in testes adducere nisi superfluum reputarem in re tam clara plus querere quam oporteat. Unum autem repperi fabulam istam aliter recitantem. Qui si multa bona atque vera non poneret, michi nullius esset autoritatis, presertim cum compertum non habeam nomen autoris. Quia tamen ipsum per cetera video satis cum aliis concordare, cur hoc, licet apud alios non legerim, omnino recusem, maxime cum ratio non sit quare minus verax iudicari debeat quispiam autor qui multas scripserit veritates quam mendax cui quedem irrepserint falsitates, cum materia sit adeo positiva quod nulla possit ratione defendi nullisque rationibus infirmari? Inquit igitur ille: «Dyonisius tirannus imponens homines equabus, quia multo velociores sunt equis, Greciam vastabat. Hercules autem, rex Grecie, clausit ei viam rapine. Sed postquam non licuit predari, omnem substantiam dedit equabus suis ad devorandum, et sic fuit pabulum equabus. Deinde ipsemet periit fame». Hec ille, qui duo miranda ponit: illum tirannum fuisse Dyonisium, non Dyomedem, et Herculem fuisse regem Grecie. Quo quidem autore hic ista retulerit me fateor ignorare. Quia tamen, ut superius dictum est, cuncti viri fortes Hercules dicti sunt, non est incredibile quod aliquis regum Grecie tali nomine referatur. Potuit et ille Dyomedes esse binomius, ut omnino non deceat hunc ita damnari. Nunc autem, ut videmus, hic omnia retulit ad hystoriam. Nec Plinius atque Solinus hec videntur hystorica denegare, licet Pomponius narrationem illam asserat fabulosam. Ego autem puto quod hoc nec omnino sit fabula nec ad unum fidelis hystoria. Totum tamen quoniam pro fabula a poetis usurpatum est, ad allegoriam ut reliqua reducamus. Erit igitur Dyomedes typus invidie. Dicitur enim a "dya", quod est "duo", et "odos", quod est "via". Nam cum per visum contrahatur ista labes invidie (unde et "invidere" dictum est), et hic duobus oculis quasi viis explicetur, duoque sint obiecta talis vitii, proximi scilicet prosperitas, per consequens et erumna, duoque sint actus eius, tristicia propter felicitatem alterius et que huius sequax est, leticia propter adversa, non incongrue tale vitium duplex instrumentis, duplex obiectis, duplex et actibus per Dyomedis vocabulum designatur. Nec inconvenienter fingitur rex fuisse Tracie, de qua dixit excellentissimus poetarum: «Heu fuge crudeles terras, fuge litus avarum». Nam quamvis ex omnibus que videatur aliquis excellenter habere nasci posse iudicetur invidia in eo quod obiectum est, ex duobus tamen vitiis, superbia scilicet et avaricia, maxime generatur. Vix etenim esse potest quod qui pecunie studet aut excellentie, illa non invideat alii provenire. Tradit autem hic rex, hoc est huius vitii dominium, hospites suos equabus in cibum. Nam postquam huius pestis tenebre mentem hominis comprehenderunt, dat ipsum equabus, hoc est affectibus suis, in esum. Etenim, ut inquit Flaccus, «Invidus alterius rebus macrescit opimis». Hercules autem, vir scilicet omni virtute perfectus, regem occidit, hoc est invidiam, et suis tradit devorandum equabus sive equis. Utrunque quidem legitur, ut supra patuit. Nam appetitus sensitivus, qui sibimet relictus diversis actibus habitum generavit invidie, virtute domitus vitiosum habitum demolitur, rodit, extinguit. Hercules autem illos equos occidit, ut alicubi dicit Ovidius, quia de rabidis mites reddit, perimens eos quantum ad pravum affectum traditque filio suo, quem Cromin Statius nominat. Per quam intelligere possumus amorem et dilectionem. A "cremo" quidem Cromis quasi calor dicitur. Amorem autem per calorem et ignem designari clarius et communius est quam ut explicari oporteat. «Vulnus alit venis et ceco carpitur igni», id est amore. Et alter actum incipientis amoris scribens ait: «Ergo ubi Narcissum per devia rura vagantem vidit et incaluit, sequitur vestigia furtim». "Incaluit" dixit, id est "amavit". Equi igitur, hoc est affectus, per virtutem arrepti invidie, amori traditi corriguntur, et invidie feditate deposita, qui prius erant vitiorum, fiunt instrumenta virtutum. Hinc et Dyomedes introducitur ab Homero uod in Troiano bello Venerem vulnerarit. Quid enim extinguit in homine principalius invidia quam amorem, quam veram et dulcissimam caritatem? Ab Italico vero bello, quod futurum erat inter virtutes superaturas vitia, Dyomedes abstinuit ne dolens hostium prosperitati odiens, non invidens videretur. Leta vero suorum cladibus non invidia sed stulticia foret. Quod e contra contingebat apud Troiam iuxta pugnantium affectus; gavisura quidem erat cladibus hostium et invisura felicitatibus Achivorum. Dyonisii etiam vocabulum convenit invidie. Dicitur enim et ipsum a "dya", quod est "duo", et "nisare", quod est "implicare", quod duobus quilibet invidus implicetur, felicibus scilicet et adversis proximorum, ut dictum est. Unde invidie formam describens Ovidius inquit: «Risus abest, nisi quem visi fecere dolores». Equos autem aliqui, quidam equas armenta hec asserunt extitisse. Nam affectus invidie, quos hec, ut diximus, armenta significant, ad actus huius vitii se habent ut movens, quod est activum et masculo convenit, et ad ipsum invidie habitum ut concipiens, quod est femine. Ex actibus enim corrumpuntur affectus, qui postea quasi pariunt huius pestis habitum ex hac corruptione post actuum frequentiam remanentem.

<sal. lab. 3.22>	De Erice, Veneris et Bute filio, quem Hercules fidentem pugnantemque cestibus occidit, qui erit labor decimus sextus. Virgilius, poetarum princeps, cuique non immerito gloria poetice data est, Entellum in Eneidos quinto ita facit suum Eneam alloquentem: «Quid si quis cestus ipsius et Herculis arma vidisset tristemque hoc ipso in litore pugnam? Hec germanus Erix quondam tuus arma gerebat (sanguine cernis adhuc sparsoque infecta cerebro), his magnum Alcydem contra stetit, his ergo suetus», et cetera. Ubi venerabilis Servius, antiquitatum exquisitissimus indagator, inquit, autore Varrone, ut omnia simul colligam, «Sub Erice monte fuisse infecundum campum fere in tribus iugeribus, in quo Erix», Veneris et Bute filius, ab Hercule occisus est. Alibi autem idem Servius cum Ericem Veneris et Bute filium dixisset, ait «secundum alios Neptumni et Veneris» filium. Sed Eneidos primo refert Ericem Veneris et Bute filium occisum ab Hercule monti ex sepultura sua nomen imposuisse. Alibi vero legitur: «Erix Veneris et Bute, secundum alios Neptumni et Veneris filius fuit. Qui prepotens viribus advenas cestibus provocabat victosque perimebat. Qui occisus ab Hercule cum ipsum provocaret, monti ex sepultura sua nomen imposuit, in quo matri etiam Veneri templum construxit». Qui autem cupit omnia plene videre de Buta et Erice recurrat ad Decimum librorum Genealogie Deorum, quo non habet etas nostra divinius opus quod antiquitati preferat vel opponat. Inquit enim ibidem Boccatius: «Amicis vel Amicus filius fuit Neptumni et Melites», quem Pollux in nemore Bebritio cestibus vicit. Huius Amici Butes filius regno Bebritiorum ob paternam sevitiam pulsus Drepanum appulit, ubi receptus a Lycaste meretrice, que ob formositatis admirationem Venus credita est, illique coniunctus Ericem genuit. De quo alia que supra retulimus idem Boccatius scripsit. Hec omnia fuisse hystorica adeo creditum est ut, cum hoc nostro seculo repertus esset mire magnitudinis Gigas in antro subterraneo ad montis radicem prope Drepanum civitatem, prudentiores arbitrarentur corpus Ericis extitisse. Sed fuerint hec et alia quecunque sicut libet hystorica, quia tamen ea poeticis videmus admixta figmentis, ad sensum allegoricum reducamus. Est igitur Erix Bute seu Neptumni et Veneris filius. Erix etenim, quod multotiens dictum est, "lis" Greco sermone dicitur. Que cum ob libidinem naturaliter oriatur maximeque conveniat et familiaris sit iuventuti, Veneris et Bute filia esse dicitur. "Buteon" enim "iuvenis" dicitur, "Venus" autem ipsa "luxuria". Ex quibus nascitur lis, quod multis doceri potest exemplis. Unde Flaccus ait: «Nam fuit ante Helenam cunnus teterrima belli causa, sed ignotis perierunt mortibus illi quos venerem incertam rapientes more ferarum viribus editior cedebat ut e grege taurus». Quod et optimus vatum expressit dicens: «Omne adeo genus in terris hominumque ferarumque et genus equoreum, pecudes picteque volucres, in Furias ignemque ruunt». Denique tragicus noster hoc aperuit misterium, si quis pressim aspexerit. In Hercule quidem Furente cum Lycus Herculi detraheret ipsumque libidinis accusaret, dicens: «Hoc Euriti fatetur domus pecudumque ritu virginum oppressi greges. Hoc nulla Iuno, nullus Euristeus iubet: ipsius hec sunt opera». Introducitur ad hec respondens Amphytrion: «Non nosti omnia: ipsius opus est cestibus fractus suis Erix et Erici iunctus Antheus Libis». Qui quidem Antheus, ut vult Fulgentius, «in modum libidinis ponitur», ut ex his duobus ipsum videatur Amphytrion a culpa obiecte libidinis expurgare. Nam et Busiris et Geriones sive Gerionum canis, licet aliter exponantur, facile possunt et ad libidinem revocari. Quod non prosequor studio brevitatis. Qui autem volunt Ericem filium fuisse Veneris et Neptumni ad hystoriam respexerunt, quod bella sepe mari, tum denegata femina sicut Hexiona, tum rapta sicut Helena vel Medea, bella moverentur. Ut convenientissime Erix, hoc est bellum, Veneris et Neptumni filius esse dicatur. Si autem voluerimus Ericem pro humano semine ponere, certum est ipsum ex Venere, hoc est voluptate, et Neptumno, hoc est humore, gigni. Et quoniam humor quem Venus elicit salsus est, et licet Neptumnus arbiter sit aquarum, principaliter tamen maris deus est, cuius humiditas est salsa, convenientissime Neptumnus parens Ericis dictus est. Nec ineleganter semen humanum Ericis nomine designatur: confestim equidem incipit alterari, illa simul pugnante materia cuius pars agentis, pars autem patientis subiectum est. Hanc autem materiam et istud semen naturalis potentia, que est Hercules, triplici transmutatione vincit de liquore parvissimo in humani corporis effigiem commutando. Quod opus licet supernaturalis cause sit, Herculis nominationem meretur. Quid enim gloriosius in lite transmutabilium rerum quam illa vis que rationale animal producit et perficit? Et hec de Erice sufficiat retulisse.

<sal. lab. 3.23>	De aquila quam a Prometheo depellens Hercules legitur occidisse, que fuerit labor decimus septimus, et aliqua de Prometheo. Legitur Prometheus, Iapeti filius vel, ut aliqui retulerunt, filius Terre, ignem de celo furatum fuisse et ob id Iovis imperio ad saxum in monte Caucaso religatum et aquile rostro pectore lacero patuisse. Unde Maro noster in Buccolicis: «Caucasiasque refert volucres furtumque Promethi». Ubi Servius latissime retulit: «Prometheus post factos a se homines dicitur auxilio Minerve celum ascendisse et adhibita facula ad rotam solis ignem furatus, quem hominibus indicavit. Ob quam causam irati dii duo mala immiserunt terris, macies et morbos. Quod tangit Oratius dicens: "Post ignem etherea domo subductum macies et nova febrium incubuit cohors". Ipsum etiam Prometheum per Mercurium in monte Caucaso religaverunt ad saxum, et adhibita est aquila que cor eius exederet». Hec Servius. Fulgentius autem scribit in hec verba: «Prometheum aiunt hominem ex luto finxisse. Quem quidem inanimatum atque insensibilem fecerat. Cuius opus Minerva mirata spopondit ei ut, si quid vellet de celestibus donis ad suum opus adiuvandum, inquireret. Ille nichil se scire ait que bona in celestibus haberentur; sed si fieri posset, se usque ad superos elevaret atque exinde, si quid sue figuline congruum cerneret, melius in re oculatus arbiter sumeret. Illa inter oras septemplicis clipei sublatum celo opificem detulit, dumque videret omnia celestia flamatis animata vegetari vaporibus, clam ferulam Phebiacis applicans rotis furatus est ignem, quem pectusculo hominis applicans animatum reddidit corpus. Itaque ligatum eum vulturi ferunt iecur perenne prebentem». Hec ille. Iginius autem ignis furto arrepti aliam tradit fabulam inquiens: «Antiqui cum maxima cerimonia deorum immortalium administrarent, soliti sunt totas hostias in sacrorum consumere flama. Itaque cum propter sumptus magnitudinem sacrificia pauperibus non obtingerent, Prometheus, qui propter excellentiam ingenii miram homines finxisse existimatur, dicitur ab Iove impetrasse ut partem hostie in ignem connicerent, partem in suo consumerent victu». Que dum consuetudo perduraret, ipse Prometheus «immolat tauros duos. Quorum iocinora cum primum in ara posuisset, reliquam carnem ex utroque tauro in unum compositam corio bubulo texit. Ossa autem que circum fuerunt reliqua pelle contecta in medio collocavit et Iovi fecit potestatem ut quam vellet sumeret partem. Iupiter autem, etsi pro divina non fecit cogitatione neque ut deo licebat, omnia qui debuit ante providere, sed (quoniam credere instituimus hystoriis) deceptus a Prometheo, utrunque putans esse taurum, delegit ossa pro sua dimidia parte. Itaque postea in solennibus et religiosis sacrificiis carne hostiarum consumpta reliquias, que pars fuit deorum, eodem igni comburunt. Sed ut ad propositum revertamur, Iupiter cum factum rescisset animo permoto mortalibus eripuit ignem, ne carnis usus utilis videretur cum coqui non posset. Prometheus autem consuetus insidiari sua opera ereptum mortalibus ignem restituere cogitabat. Itaque ceteris remotis devenit ad Iovis ignem; quo diminuto et in ferulam coniecto letus, ut volare, non currere videretur, abscessit ferulam iactans, ne spiritus interclusus vaporis extingueret in angustia lumen. Itaque homines adhuc plerumque, qui fiunt leticie nuntii, celerrime veniunt. Preterea in certatione ludorum cursoribus instituerunt ex Promethei consuetudine ut currerent lampadem iactantes. Pro quo Iupiter facto mortalibus parem gratiam referens mulierem tradidit, quam a Vulcano factam deorum voluntas omni munere donavit. Itaque Pandora est appellata. Prometheum autem in monte Scithie nomine Caucaso ferrea cathena vinxit; quem alligatum ad treginta milia annorum Eschilus, tragediarum scriptor, dicit. Preterea admisit ei aquilam que assidue noctu renascentia iocinora exesset. Hanc autem aquilam nonnulli ex Tiphone et Echiona natam, alii ex Terra et Tartaro, complures Vulcani factam manibus demonstrant animamque ei ab Iove traditam dicunt». Hec omnia ferme ad litteram ponit Iginius. «Sed», ut idem ipse subiunxit, «opinio ad initium cause et interitum aquile» revertatur. Hoc enim ad propositum nostrum spectat. «Hercules» igitur, ut idem autor refert, «missus ab Euristeo ad Hesperidum mala» rapienda, de quo sequenti capitulo pertractabo, «nescius vie devenit ad Promethea, quem in Caucaso monte vinctum supra diximus, a quo demonstrata via, cum post victoriam redux iter faceret, ad eum contendit ut draconem, de quo» dicemus proximo capitulo, «interfectum diceret et gratiam pro beneficio redderet». «Aquilam cor eius exedentem», ut alicubi legimus, «interfecit», vel, ut textus Iginii qui venit in manus meas innuit, fugavit. Huius autem conquestum versibus tragicis quos Cicero ab Eschilo Pythagoreo transtulit in Latinum secundo Tusculanarum volumine legere potes. Et quod filius Iapeti fuerit vult Ovidius: «Quam satus Iapeto mixtam fluvialibus undis», et cetera. Quod autem terrigena fuerit, ut ponit Papias, quoniam Titanes terra sunt geniti, testatur Statius in octavo: «O hominum divumque eterna creatrix, que fluvios silvasque animarum et semina mundi cuncta Prometheasque manus Pyrreaque saxa gignis», et cetera. Nec omiserim aliquos retulisse quod, cum omnia animantia facta fuissent, «sanctius his animal mentisque capacius alte deerat adhuc et quod dominari in cetera posset». Unde deorum iussu volunt Prometheum ex omnibus animalibus, prout erat eorum natura, sumptas particulas in hominis fabricam miscuisse. Unde vim leonis dicitur apposuisse stomaco, quod in Odis tetigit Flaccus dicens: «Fertur Prometheus addere principi limo coactus particulam undique desectam et insani leonis vim stomaco apposuisse nostro». Nec solum iram dicunt a leone homini tradidisse sed timorem a lepore, astutiam a vulpe, a serpente prudentiam, a columba simplicitatem. Que qualiter intelligenda sint inferius referam. Liberationem autem Promethei, sicut Iginius exponit, annectam. Inquit enim: «Sed de Promethei solutione hec memorie prodita est causa. Cum Iupiter Thetidis connubium pulcritudine corporis inductus peteret neque a timida virgine impetraret nec tamen eam rem minus efficere cogitaret, illo tempore Parce cecinisse feruntur fata que perfici natura voluit rerum. Dixerunt enim, quicunque Thetidis fuerit maritus, eius filium patria fore laude clariorem. Quod Prometheus non voluntate sed necessitudine vigilans auditum Iupitri nuntiavit. Qui veritus ne id quod ipse Saturno patri fecisset in simili causa, ne patris regno privatus cogeretur, destitit Thetim velle ducere uxorem et Prometheo pro beneficio meritam retulit gratiam eumque vinculis liberavit. Neque quod illi fuerat iuratus remisit, vacuum omni alligatione futurum; sed memorie causa ex utraque re, hoc est ex lapide et ferro, digitum sibi vincire iussit. Qua consuetudine homines usi, quo satisfacere Prometheo viderentur, annulos lapide et ferro conclusos habere ceperunt. Nonnulli etiam coronam habuisse dixerunt, ut se victorem impune peccasse diceret. Itaque homines in maxima leticia victoriisque coronas habere instituerunt. Id in exercitationibus et conviviis perspicere licebit». Hec autem omnia que Servius, ut supra posui, retulit de Prometheo ipse idem autor non sine ratione ficta fore et in hystoriam cuncta reflectens, «Nam Prometheus», inquit, «vir prudentissimus fuit. Unde etiam Prometheus dictus est a "promethias", id est a providentia», et subdit: «Hic primus astrologiam Assiriis indicavit, quam rem idem in monte altissimo Caucaso nimia cura et sollicitudine apprehenderat. Hic enim mons positus est circa Assirios, vicinus pene sideribus. Unde etiam maiora astra demonstrat et diligenter eorum ortus occasusque significat. Dicitur autem aquila cor eius exedere quod atrox est sollicitudo, qua ille affectus siderum omnes deprehenderat motus. Et hoc quia per prudentiam fecit duce Mercurio, qui prudentie et rationis deus est, ad saxum dicitur esse religatus. Deprehendit preterea rationem fulminum et hominibus indicavit. Unde etiam celestem ignem dicitur fuisse furatus. Nam quadam arte ab eo demonstrata supernus ignis eliciebatur, qui mortalibus profuit donec eo bene usi sunt. Nam postea malo hominum usu in perniciem eorum versus est, sicut in Livio lectum est de Tullio Hostilio, qui eo igni exustus est cum omnibus suis. Numa vero Pompilius impune usus est tantum in sacris deorum. Hinc est quod igne rapto ab iratis numinibus morbi hominibus dicuntur immissi». Hec Servius. Et ut omnia, quantum possumus, ad hystoriam reducamus, hic Prometheus, ut primo capitulo secundi libri retuli, statuas fecit suis artibus ambulantes. Unde putatur homines finxisse; quod autem ipsos sumptis a cunctis animantium proprietatibus seu passionibus fecerit iracundos ut leones, simplices ut columbas, prudentes ut colubros, timidos ut lepores, et cetera que de hominibus dici possunt, huc spectare potest quod, cum sapientissimus fuerit, fuit etiam eloquens, et eloquentium est hos affectus hominum mentibus excitare. Fabulam autem Iginii de sacris et hostiarum participatione deceptioneque Iovis exponere possumus, cum ad religionem respiciat, hoc modo, quod homines prima etate carnes non comederunt. Unde totas hostias diis adolere dicti sunt. Mox autem recepto carnium usu carnes comedere et ossa relinquere ceperunt, ut ex hoc autoribus diis ossa dimittere viderentur. Vel cum duos tauros Prometheus immolaverit intelligere possumus duas vitas, spiritualem atque carnalem, que tamen in tauris, qui animalia viventia sunt, non incongrue figurantur. Et cum Prometheus hinc carnes, inde ossa collocaverit, reliquit Iupiter carnalem vitam hominibus, sibi vero ossa delegit, hoc est spiritualem vitam, que vere et proprie divinitatis est. Nec inepte figuratur vita spiritualis in ossibus, que latent sui natura sub carnibus. Omnis etenim operatio spiritualis occulta est sicut ossa quoniam in intentionis secrete penetralibus, sive bona sive mala sit, colligitur et formatur. Et quia carnis opere patentes et fluxe sunt, spirituales autem tam solide quam absconse, optime representantur ille in carnibus, que subiecte sunt oculis, si aspiciantur, et obnoxie corruptioni, si serventur; spirituales autem in ossibus, que, sicut dictum est, coperiuntur carnibus et sua duratione quodam modo immortalia sunt. Visus est autem errasse Iupiter eligendo quoniam mundanis hominibus sequentes spiritualia videntur errare. Iupiter etiam hominibus ignem aufert. Nam «ardens virtus» (sic enim appellat ipsam Maro) carnaliter viventibus non contingit. Ascendit igitur Prometheus ad speram Iovis et exinde cum face receptum ignem restituit hominibus. Iupiter enim, ut supra retuli, imperium rationis est, ad quam homo, carnalis licet, ascendens atque conversus recipit lumen et ignem rationis atque virtutis. Immittit autem Iupiter hominibus maciem, hoc est famem necessitatemque victus procurandi, et morbos, id est mortem, que duo etiam hominibus spiritualibus non auferuntur et ipsos carnalibus exercitiis necessitate quadam involvunt. Nulla quidem tanta mentis elevatio est que victus et mortis necessitate non teneatur. Ad stimulum etiam addita mulier est, que Pandora dicitur a "pan", quod est "totum", et "doros", "donum", eo quod omnia carnales homines dent mulieribus, corpus scilicet, temporalia bona, famam. Hec autem facta traditur a Vulcano, quem quidem supra exposuimus tenere figuram rerum imperfectarum sive imperfectionis rerum materialium. Mulier quidem imperfectus est homo, proveniensque preter intentionem nature, que masculum semper intendit. Religatus autem Prometheus in monte Caucaso, hoc est rerum speculationi deditus, hac necessitate vigilans ex Parcarum, hoc est necessitatis, fato percipit Iovis concubituri cum Thetide resolutionem. Memini me superius dixisse Neptumnum eloquentie typum esse quia locutio sine humiditate non fiat, quam etiam significari per Thetidem non est inconveniens. Videre igitur rationis coniuncte cum oratione seu coniungende resolutionem consumatissimus speculationis status est. Unde sequitur quod vinculis quibus ligabatur abruptis solvitur Prometheus, non sic tamen quod annulo ferreo cum incluso lapide non ligetur, quoniam etiam post perfectum studiorum cursum et omnis doctrine perceptionem adhuc tamen nobiscum annexa sit inveniendi speculandique sollicitudo. Et quia perfecisse studium gloriosum est, ideo tradiderunt aliqui ipsum habuisse coronam, que post pugnam vincentibus tradebatur. Unde et receptum arbitror qui ad doctoratus apicem gradumque pervenit donari pilleo, qui corona est, donarique etiam annulo, quo designatur habita sollicitudo, et semper admoneatur esse ab eodem studio discedendum. Prometheus autem noster tendentem Herculem in occasum, hoc est ad astrologie facultatem, que ultima septem liberalium numeratur, missumque ad ortos Hesperidum spoliandos, de quo mox tractabimus, viam docet, quoniam, cum in alias speculativas et liberales artes ratione duci possimus, in astrologiam non ducimur sine doctore. Hercules autem occiso dracone et spoliatis ortis Hesperidum, hoc est astrologie ratione perfecta, quia Hercules et ingenii et omnis virtutis sublimitas est, interfecit aquilam qua Promethei iocinora pascebantur. Septem enim liberalibus scientiis plene perceptis illa discendi cura vel extinguitur vel fugatur. Nunc ad Hesperidas veniamus. Si tamen admonuerimus Eschilum ex hoc treginta milibus anorum ligatum in Caucaso scribere Prometheum quoniam putaverint in treginta sex milibus annorum totum astrorum cursum et eius differentias expediri. Et quia tota decas, que usque ad quarte decadis perfectionem excurrit, in qua trigenarii vocabulum repetitur, per treginta numerum significari solet, non incongrue treginta sex milia per treginta milia denotantur.

<sal. lab. 3.24>	Qualiter Hercules occiso vel sopito serpente ortos Hesperidum spoliavit, que sunt Alcyde nostri decimus octavus labor. Doctus igitur viam Hercules a Prometheo, sicut precedente capitulo dictum est, proficiscitur ad ortos Hesperidum spoliandos. Ubi autem Hesperides fuerint adeo sunt omnia antiqua varie tradita totque plena erroribus quod nichil certum assignari queat. Nec mirum: Servius enim quarto Eneidos, ubi Maro dixit, « Hinc michi Massile gentis monstrata sacerdos, Hesperidum templi custos, epulasque draconi que dabat et sacros servabat in arbore ramos», scribit ad hanc sententiam et in hec pene verba: «Hesperides, Athlantis filie nymphe, secundum fabulas habuerunt ortum in quo erant mala aurea Veneri consecrata, que Hercules missus ab Euristeo occiso pervigili dracone sustulit». Et Lactantius Thebaidos secundo refert: «In Ethiopia speciosissimum pomarium Athlantis fuit, in quo nascebantur mala aurea, que Hesperides custodiebant Egle, Aretusa, Hespertusa et draco pervigil. Acceperat autem responsum quod ea quandoque Iove natus raperet. Missusque est ab Aristeo rege Hercules, Iovis filius, qui ea mala abstulit occiso dracone pervigili ». Hos secutus Alexander in Scintillario sic adnotavit: «Hesperides, Athlantis filie, regis Africe, ortum habuerunt in quo erant mala aurea Veneri consecrata», et cetera, sicut Servius. Iginius autem autore Pherecide refert: «Iunonem cum duceret Iupiter uxorem, Terram venisse ferentem aurea poma cum ramis. Inde Iunonem admiratam petisse a Terra ut in suis ortis sereret, qui erant iuxta Athlantem montem. Cuius cum filie sepius de arboribus mala decerperent, Iuno dicitur» serpentem vastum corpore, qui «inter duas Arcthos ostenditur collocatus», «custodem posuisse». Illum autem ab Hercule interfectum Iuno inter sidera retulit «quod illius opera Hercules ad eum est profectus, qui ortum Iunonis tueri solitus existimatur». Hoc etiam addit signum esse «quod supra eum draconem Herculis simulacrum ostenditur, ut Heratostenes demonstrat». Ad hanc sententiam et in hec quasi verba scripsit Iginius. Alibi vero legi ferme ad contextum idem quod ille autor scripserat, hoc addito, quod Athlantis filie tres fuerint, Egle scilicet, Aretusa, Hesperetusa, in hoc cum Lactantio commentatore concordando. Alexander autem autoritate Fulgentii refert Hesperidas fuisse quatuor, Eglem, Hesperem, Medusam, et Phetusam. Nec de numero solum, ut prefati sumus, diversitas reperitur sed etiam de parente. Servius enim et Alexander eum secutus filias asserunt Athlantis. Autor autem glosarii, quisquis ille fuerit, «Hesperides», inquit, «tres traduntur Hesperi filie, que Iunonis antistites cum dracone pervigili mala aurea custodiebant». Hic igitur de patre dissentiens, quod etiam ad contextum secutus est Papias, de numeroque concordans nomina tacuit, subdens de ipsarum nominibus poetas dissentire. Quid autem in tanta rerum, personarum, et nominum tum contrarietate, tum varietate sequendum sit non facile dixerim. Nam et idem Servius in Georgicis libro primo dixit, ubi Maro scripserat, «Ante tibi Eoe Athlantides abscondantur»: «Licet septem Athlantides fuisse dicantur, tres tamen videntur in celo; que Novembris mense nobis incipiunt non videri». He autem, ut alii volunt, Iovis, ut alii, Liberi nutrices fuerunt. Alii ipsas fuisse asserunt Hesperidas. Enucleator autem poetice Boccatius, post quem altissima maria transmittentem serpens humi nostra navicula pelagus istud, utinam natans, licet vasto seiuncta spacio, fertur, libro Genealogiarum quarto dixit: «Hesperidum, ut ipsum sonat patronomicum, Hesperi fuerunt filie. Esto fuerint qui Athlantis dicant. He tres numero fuere, Egle scilicet, Heretusa, et Hespertusa. De quibus fertur quod esset illis viridarium in quo aurea mala nascebantur, cui custodem prefecerant serpentem pervigilem. Cuius viridarii fama cum ad Euristeum pervenisset, et ipse pomorum desiderio tractus misit Herculem ut illa mala surriperet. Qui veniens soporato seu occiso serpente viridarium intravit et mala sustulit atque Euristeo detulit». Libro autem tertio decimo dicit ipsum serpentem occidisse. Hec igitur quantum ad fabulam dicta sint. In quibus multas vides rerum et nominum varietates. Inter quas illud mirabile quod cum omnes Euristeum velint regem Herculis, Lactantius scribit Aristeum, quod in duobus antiquissimis codicibus repperi concordare. Nunc ad allegoriam accedamus. Et Servius quidem et communiter omnes dicunt hoc fuisse hystoricum. Re vera autem inquit Servius: «Hesperides nobiles fuerunt puelle, quarum greges abegit Hercules occiso eorum custode. Unde mala dicitur sustulisse, hoc est oves. Nam mala dicuntur oves, et melanomos pastor ovium». Ysidorus autem, ubi de insulis agit, inquit: «Hesperidum insule vocate a civitate Hesperide, que fuit in finibus Mauritanie. Sunt autem ultra Gorgodas site sub Athlanteum litus in intimos maris sinus. In quarum ortis fingunt fabule draconem pervigilem aurea mala servantem. Fertur enim ibi estuarium adeo sinuosis lateribus tortuosum ut visentibus procul lapsus anguineos imitetur». Hec Ysidorus, qui et ipse secutus videtur hystoriam. Martialis autem Capella, natione Afer, ubi Libie tractum exequitur, inquit: «In Africa regia Anthei luctamenque cum Hercule celebratur, et Hesperidum orti. Illic estuarium flexuosum, quem draconem vigilem rumor vetustatis allusit. Nec longe mons Athlans». Et post plura scribit: «Berenice autem in extremo Sirtis cornu, ubi Hesperidum orti, fluvius Leton, lucus sacer», et cetera. Solinus autem ait: «Nam de ortis Hesperidum et pervigili dracone, ne fama licentia vulneretur, fides et ratio hec est. Flexuoso meatu estuarium e mari fertur adeo sinuosis lateribus tortuosum ut visentibus procul lapsus angueos fracta vertigine mentiatur. Itaque quod ortos appellavere circumdat. Unde pomorum custodes interpretantes struxerunt iter ad mendacium fabulandi. Sed hec insula sinuata sinibus alvei recurrentis et in quibusdam equoris spiris sita preter arbores oleastri similes et aram sacram Herculi aliud nichil prefert quod propaget vetustatis memoriam». Plinius autem Martialem Solinumque complexus, licet diversis in locis, inquit: «Ibi regia Anthei certamenque cum Hercule et Hesperidum orti. Affunditur autem estuarium e mari flexuoso meatu, in quo dracones custodie instar fuisse nunc interpretantur. Amplectitur intra se insulam, quam solam e vicino tractu aliquando celsiores non tamen estus maris inundant. Extat in ea ara Herculis, nec preter oleastrum aliud ex narrato illo auriferi nemore». Et post multa: «Berenice in Sirtis extimo cornu est, quondam vocata Hesperidum supra dictarum orti vagantibus Grecie fabulis». Pomponius autem, ubi de Berenice mentionem facit, ortos nullo modo commemorat sed in fronte Libie, «que in occidentem vergit marique Athlantico abluitur», cum «prima eius» Ethiopibus assignasset, «media nulli, quod aut exusta sint aut arenis obducta aut infesta serpentibus», subdit: «Exustis insule apposite sunt, quas Hesperidas tenuisse memorant». Que adeo varie tradita sunt ut vix discerni queat an in insula quapiam una an in pluribus an in continenti fuerint Hesperides et ipsarum orti. Servius autem ubi Virgilius ait, «Ultimus Ethiopum locus est ubi maximus Athlas axem humero torquet stellis ardentibus aptum. Hinc michi Massile gentis monstrata sacerdos, Hesperidum templi custos», et cetera, scribit: «Massilia mediterranea est, Berenice civitas Libie, unde haud longe orti sunt Hesperidum. Athlas vero maximus in Mauritania est ». Puto tamen satis verisimiliter dici posse Athlantem Libicum ab occasu a Grecis appellatum Hesperum, sicut regionem Hesperiam, et non duos fratres sed unum hominem binomium, Athlantem et Hesperum appellatum, cuius filie Hesperides dicte sunt. Arbitror etiam Hesperidas insulas fuisse, sicut clare dicit Ysidorus atque Pomponius. Nam et hoc innuunt Plinius et Solinus, dicentes estuarium illud cingere id quod orti dicuntur. Et ubi Plinius, Martialis, atque Servius volunt non longe a Berenice Hesperidum ortos fore, intelligi oportet non in continenti solo sed in proxima insula. Quod autem Pisanus in Derivationibus posuit Athlantis filias ab Hespero patruo Hesperidas dictas ridiculum iudico. Potius autem ab Hesperia regione convenit appellatas Hesperidas quam a patruo, licet vocabulum illud patronomicum, non patrium sit. Solent enim patronomica atque gentilia nomina sive possessiva promiscue commutari. Ovidius VIIII Methamorphoseos, «Argolis Alchmene», patronomicum pro possessivo posuit. Virgilius in III, «Priameia virgo», possessivum loco patronomici ponens scripsit. Sed antequam ab hystoria discedamus, reducamus, si placet, que de Hesperidibus dicta sunt ad hystoricum generis humani progressum. In qua materia, ut altius ordiamur, « Fuit », ut inquit Cicero, « quondam tempus cum in agris homines passim bestiarum more vagabantur et sibi victu ferino vitam propagabant nec animi ratione quicquam sed pleraque viribus corporis administrabant». Et post pauca subdit: «Ita propter errorem atque inscientiam ceca ac temeraria dominatrix animi cupiditas ad se explendam viribus corporis abutebatur, pernitiosissimis satellitibus». Deinde, sicut idem autor exequitur, ad repellendas vires crassantium civitates constitute sunt, quas muris et fossarum aquarumque deductionibus muniverunt. Et ut ad fabulam revertamur, fingit Sulmonensis Hesperidum ortos fuisse Athlantis, qui Iapeti filius erat. De quibus inquit: «Mille greges illi totidemque armenta per herbas errabant, et humum vicinia nulla premebat. Arboree frondes auro radiante micantes ex auro ramos, ex auro poma tegebant». Sed quia «Themis hanc dederat Parnasia sortem: "Tempus, Athlas, veniet, tua quo spoliabitur auro arbor, et hunc prede titulum Iove natus habebit", id metuens solidis pomaria clauserat Athlas montibus et vasto dederat servanda draconi». Ex quo fateri oportet Iunonem non solum in ortis suis iuxta Athlantem, ut refert Iginius, arborem illam auri pomiferam posuisse sed Athlanti tradidisse. Nam Iuno, quam precedente libro et "dei dispositionem" et "fortunam" esse monstravi, dominam divitiarum atque regnorum, arborem hanc Athlanti tradit eo quod divitie, quas per illam arborem poete figuraverunt, ab initio, sicut vult Cicero, apud fortes et potentiores erant, qui ad explendam cupiditatem viribus corporis abutebantur. Nec incongrue per Athlantem vires et potentiam intelligimus. Athleta quidem vir fortis et luctator atque pugil dicitur. Unde noster Ovidius in quarto: «Viribus inferior —quis enim par esset Athlantis viribus?». Ut tanto teste nullus de hoc debeat dubitare. Et quia primorum hominum divitie in pecoribus erant, deinde in agris, et ultimo in auro, que adhuc videmus a potentioribus per violentiam occupari, ne aliquid de divitiarum plenitudine relinquatur, dixit Ovidius Athlantem habere mille greges et totidem armenta et humum adeo latam quod non premeretur vicinia et auri pomiferas arbores, omnia exprimens in quibus divitias constare videmus. Ad has autem a potentioribus defendendas claudit pomaria solidis montibus et vasto tradit servanda draconi. Fecerunt equidem homines civitates quas montibus, hoc est murorum machinamentis, qui revulsis saxis ex montium lapidicinis fiunt, ad arcendam vim maiorem ac potentiam concluserunt. Additur et vigil serpens, hoc est cum aquarum immissione defossio, que undatili et vivente circuitu custodiunt civitates. Sed Hercules noster, vir scilicet prudens, Iove genitus, hoc est superne et quasi divine mentis (pro qua Iovem diximus aliquando poni) filius, ratione et ingenio contra potentiam utens draconem occidit vel sopit aut derivatione perpetua, que mors est, aut temporali, que per somnum figuratur, et ipsis muris artificialiter expugnatis ortos, hoc est urbes, capit, poma, id est divitias, rapiens quantacunque potentia defendantur. Vel quoniam, ut superius dictum est, Hercules idem est qui et Mars, pro bellica virtute ponatur Hercules; que captis civitatibus divitias rapit. Nam ut testatur Cicero, « Que tanta vis et potentia potest esse que frangi dissiparique diutino bello non queat?». Nec miretur aliquis has rapinas a poetis quasi virtuosum aliquid celebrari. Condicio fuit ista quidem temporum, non error vel usurpatio poetarum. Nam si, ut dictum est, universum hominum genus ab initio viribus utebatur, proculdubio commendabile debuit esse divitias per rapinam et violentiam congregare. Unde et Homerus in Odissea, cum in Ulixis laudibus totus sine dubitatione versetur, inter alia commendationis epitheta et nomina que sibi tribuit (utpote quem teste Flacco, «quid virtus et quid sapientia possit, utile proposuit nobis exemplar Ulixem») ipsum appellat "ptoliporthon", id est "urbium depredatorem". Et noster Mantuanus inter Herculeas laudes inquit: «Ut bello egregias idem disiecerit urbes, Troiamque Oethaliamque». Et in VIIII Numanus Remulus ad laudem sue gentis ait: « Caniciem galea premimus, semperque recentes convectare iuvat predas et vivere rapto». Dicitur et Athlas ortos cinxisse montibus pervigilique dracone quia Hesperides poma huiusmodi furarentur. Quid autem per Hesperidas nisi genus humanum intelligamus? Que Hesperi filie dicte sunt quoniam Hesperus eadem est stella quam Venerem dicunt. Unde bene mortales per Hesperidas sumimus, quos in orbem terrarum videmus per Venerem seminari. Has autem aliqui putaverunt tres, propter Asiam scilicet, Africam, et Europam, in quas universa terra secta est, aliqui quatuor propter quatuor mundi plagas. Orienti quidem correspondet Egle, quod nomen Grece, Latine significat "capra", cuius est consuetudo ascendere dum pascit, et ab oriente terre globus attollitur in suum tumorem sideraque ad celi verticem rapiuntur. Alteram appellat Alexander Medusam, quam pro meridie possumus intelligere. "Medos" enim Grece "medium" dicitur. Alii autem appellant eam Aretusam, ab "areo" dictam. Nam meridionalis regio arida est continua solis circumvolutione. Tertia Hespere vel, sicut alii volunt, Hesperetusa dicta est, ut per hanc designetur occasus. "Hesper" enim "vesper" est, qui tempus et locum ubi sidera nobis occidunt clara ratione designat. Et idem autor Phetusam quartam ponit, quam alii Neptusam appellant, que nomina conveniunt Aquiloni. Est enim hec mundi pars pregnans ac feta nubibus et humiditate. Unde ab illis velut a materia Neptusa, ab actu vero veluti a forma Fetusa dici potest. Nec miretur aliquis hanc nominum diversitatem. Nam sicut ex glosario superius dictum est, in his solent autores esse discordes. Sed Ebrardus in Grecismo dixit: «Hesperides quoque tres, Egle, Neptusa, Aretusa». Restat autem pro studiosis concordare, si possumus, Iginium cum Nasone. Ille quidem ortos Hesperidum Iunoni, hic vero tribuit Athlanti. Quod ideo dictum est, quia Iuno fortune dispositionisque divine typum gerit, que aliquo tempore divitias posuit in manibus potentum. Quin etiam non aliud est Iuno quam Athlas. Dei quidem dispositione quis non fateatur omnia sustineri, quod et poete tribuunt Athlanti, qui, sicut Maro cecinit: «Axem humero torquet stellis ardentibus aptum»? Homerus autem in Odissee principio, ut post Ciceronem et Senecam, audax licet, versiculos ex Greco transferam in Latinum, ad hanc ferme sententiam locutus est: «Hic ubi fluctisoni maris est umblicus, opaca arboribus densis sedet insula, quam dea magni incolit Athlantis pulcerrima nata Calipso, omnia qui novit pontum pontique profunda quique tenet longas celi terreque columnas». Videsne qualiter poetarum (Maronem semper excipio) princeps Athlanti tribuit omnium rerum scientiam et orbis sustentationem, que proculdubio Iunonis sunt, prout est dei sapientia atque providentia? Ut, licet nominibus differant Athlas et Iuno, sic tamen conveniant officiis quod eos essentialiter idem esse fateri necesse sit, ut verborum tota sit diversitas illa, non rerum. Verum quia latet sub hac eadem fabula misterium altius, de quo plura dicenda sunt, hoc totum sequentis capituli serie disseremus.

<sal. lab. 3.25>	Alia allegoria de Hercule et ortis Hesperidum. Eadem igitur fabula potest ad misticum alterius hystorie intellectum et mores hominum adaptari, et naturalibus quibusdam permixtis explicabitur totum quod prelibatis fabulis continetur. Et, ut initium repetam, Terram, ut superius tactum est, omnium rerum parentem tradunt optimi poetarum. Ab hac enim quicquid solidum dici potest sine dubio est. Nam, ut inquit Plato, «Soliditas nulla sine terra» esse potest. Unde omnium tangibilium ipsa terra est quedam quodam modo generalis materia. Cum Iupiter ergo Iunonem ducit uxorem, hoc est deus cum dispositione et voluntate sua ad agendum concurrit, ipsa Terra venit ferens aurea poma cum ramis. Nam in ordine universi terra, sicut aliqui Platonicorum astruxerunt, tripliciter sita est, sicut lignum in arbore contingit esse cum ramis. Est equidem planta, que, nisi divisim ramificet, solummodo planta foret. Oportet igitur quod saltem in duos exeat ramos, ut planta quidem unum sit et ramuli saltem duo que tandem arborem faciunt. Sic terra primum in centro locum habet, secundum in lune spera, tertium in aplane, qui est octavus circulus permanentium stellarum atque signorum. Tripliciter enim numerant illi philosophi elementa ut in hac corruptibilium regione terra sit infima cum aquarum circumfusione, quibus aer imminet, quem eminentior ambit ignis. Incorruptibilium autem sensibilis multitudo conversa dispositione serie duplicis enumerationis ordinatur, ut infima ultimaque periferie, sicut premisimus, terra sint, due hinc inde proxime, Saturni videlicet atque Mercurii, per eosdem aqua fore dicantur, Iovis et Veneris aer, medie vero due solis et Martis ignee reputentur. Ut solis calor vite principium, Martis autem quasi exterminator vite mors esse dicatur. Terra igitur cum in infimo sit, usque in stelliferum orbem ramificans aurea fert mala, hoc est sidera et stellas. Quas Iunoni tradit quoniam dei dispositio, que Iuno est, per siderum influentias maxima ex parte inferiora gubernat, sibique videmus hec omnia subservire. Inserit autem Iuno hec poma cum ramis in ortis qui sunt iuxta Athlantem montem, regione scilicet occidentis. Quod ideo fictum est, quoniam celum et ipsa dei dispositio versatur circa futura, sive res eadem que conservetur in esse sit sive nova; que omnes proculdubio in venturum aliquid ordinantur. Et quoniam rerum ista successio sic sequitur quod presentia occidant, et impossibilis sit ad futura transitus nisi decessione presentium, hec ordinativa futurorum apud occasum convenientissime situantur. Nec inconvenienter hec tradita sunt Athlanti. Etenim, ut ad hystoriam revertamur, Athlas primus assignatur astronomus, nec solum astronomie sed astrologie, sicut creditur, studiosus. Unde et de futuro sollicitus a Themi, sicut precedente capitulo autoritate Nasonis dictum est, future rapine responsum traditur accepisse. Sive ergo solum motibus deprehendendis studuerit, quod astronomie est, sive etiam divinationibus per situs atque copulationes astrorum, que superstitio ad astrologiam proprie dicitur pertinere, non incongrue creditur hec mala per que sidera figuratur, ut supra retulimus, possedisse. Et aurea quidem poma rotunda sunt, quam formam inesse stellis nemo negaverit. Nam quamvis alique magnitudine sua videantur nostris obtutibus radiose, rotunde tamen sunt, licet radiorum densitas illas reddat videntibus undique in acutas cuspides intercisas. Que quidem apparentia pro qualitate vaporum que interponi contigerit variatur. Nec solum corpore sperico habent mala formam similitudinemque cum astris sed etiam propter motum. Moventur quidem una cum mundo stelle de ortu in occasum, prout noni celi cum spera sua vertigine rapiuntur. Et poma cum arborei humoris transitu in ultimam molis sue magnitudinem pergentia ad propriam veniunt maturitatem et corruptionem ad quam humoris impulsione quodam modo rapiuntur. Contrario vero motu de corruptione et maturitate quasi de occasu vi proprii seminis revertuntur in ortum, quod et stelle tam fixe quam mobiles, alie tamen priores aliis, faciunt in orientalem punctum nixu prorsus opposito revertentes. Contra nonam enim speram movetur stellifer orbis, quem aplanem vocant, singulis seculis fere uno gradu. Quem motum sol efficit una die. Hunc paribus ferme passibus Venus atque Mercurius subsequuntur, quantum anticipat directio retrogradatione reddente. Luminare vero minus quatuordecim gradibus aut circa motu proprio singulis diebus se convertit in ortum. Saturnus autem treginta annorum longitudine semper in ortum pergens totius spacia zodiaci demetitur. Iupiter autem signum unum contra raptum none spere quasi nauta de prora decurrens in puppim unius anni spacio dicitur peragrare. Quod Mars efficit quasi sexaginta diebus. Stelle vero non solum propria vi de occasu, sicut et poma seminis quod eis inest virtute referuntur in ortum, sed etiam sex planete per circumferentiam epycicli et sol ex principio Arietis et Libre accessionis et recessionis motu alternatim flectuntur ad polos. Quem localem motum quantum augmentum atque restrictio contingentes in pomis imitari possunt videmus in malis, que se extendunt dum crescunt et arefacto pediculo nec amplius humori transitum exhibente desiccatione quadam et quasi senio contrahuntur. Ergo non inconvenienter poete nostri per rotunda mala stellas, que et sperice sunt, figuraverunt. In quibus non solum astrorum videtur rotunditas sed quadruplex ille motus quem astronomi tradiderunt in stellis. Nam aureas de coloris similitudine confinxerunt quod nedum huic expositioni convenit sed hystorie quam Servius recitavit, vel equivocatione nominis, ut idem vult, vel fructus magnitudine et preciositate, ut non cibum sed aurum ferre quodam modo crederentur. Ceterum hec poma furantur Hesperides, hoc est philosophi, quoniam quelibet philosophorum secta de celo et stellis, licet aliter quam astronomi, tractaverunt. Ut quodam modo ipsas Athlanti furari viderentur, ut vult Ovidius, hoc est artifici astronomie, circa ipsas tam varia disputando ut ipsas in professionem suam transcribere viderentur. Iunoni etiam, sicut vult altera fabula, stellas philosophi rapiebant vel negando superos curare mortalia, sicut Epicurii, vel extra se quicquam omnino cognoscere, sicut Aristotiles et Perypathetici, vel affirmando prorsus nichil sed in contrarium omnia disputando, sicut Achademici, vel talem providentiam ascribendo superis quod cum stellis nullum possit habere commertium, sicut Stoyci disputabant. Pro quibus quatuor philosophorum sectis quatuor et Hesperides fuisse creduntur. Aretusa quidem competit Stoycis, qui super alios ad vere virtutis essentiam acerrimis disputationibus accedebant et virtutes potius in semet quam prout homini possunt contingere finiebant. Unde hoc philosophandi genus Aretusa ab "ares", "virtus", sive Medusa a "medos", "medium", dictum est. Virtus enim medium est vitiorum et utrinque reductum. Egle vero, ut supra disserui, "capra" est, que, quantum potest, dum pascit ascendit. Cuius ratio competit Perypathetice discipline, que virtutes prout cadunt in communem usum hominum docuerunt. Unde et aliquas passiones quas omnes Stoyci detestantur admittunt. Neptusam autem, que et Phetusa et a quibusdam Netusa dicta est, quis non videat Achademicis convenire? Hi quidem tanta circa veritatem nube pleni sunt ut nichil audeant affirmare tantaque sunt doctrina pregnantes et feti quod novis hinc inde rationibus omnia nebulis obruant et perturbent. Unde a nubibus Neptusa, quasi nubtusa, a novitate rationum Netusa, a "neos", "novum", a plenitudine doctrine Phetusa, quasi feta et pregnans, dicta est. Hespere vero vel Hesperetusa, cum ab Hespero, que stella Veneris est, dicatur quod ad summam voluptatem pertineat, Epycureos, qui voluptatem finem omnium ac summum bonum esse volebant, non irrationabiliter figuravit. Verum quia hec secta non meruit inter vere philosophie sacraria remanere, aliqui de ista tacentes solum tres Hesperidas tradiderunt, nullam facientes de hac ultima mentionem, sicut antecedente capitulo visum est. He autem Hesperi filie sunt, hoc est philosophie, que convenientissime per illum planetam significatur. Hesperus enim Venus est, quod astrum noctu sequitur aliquando solem in occasum, aliquando precedit in ortu. Proprium enim est philosophie de dubitationis tenebris in lucem pergere rationis et e contra veritate comperta novum aliquid dubitare et in tenebras ire post lucem. Cuius philosophie filias esse Hesperidas clarum est. Cicero autem vult Hesperidas filias fuisse Noctis et Herebi. Nam si herere dubitare est, quis nescit ex dubitatione et nocte, hoc est obscuritate, nasci philosophiam, hoc est amorem sapientie? Etenim ut testatur Aristotiles, propter admirari ceperunt homines philosophari. Athlas autem seu Iuno, ut sua poma tueatur, opponit contra philosophiam et eius sectas montes altos vigilemque serpentem, hoc est situm et tempus, que duo reddunt astronomiam adeo difficilem quod solius philosophie progressu nequeat apprehendi. Differentia quidem situum et temporis percipiendi mensurandique labor, que non speculativi sunt intellectus sed pratici, quoniam non speculatione geometrie vel arithmetrice sed instrumentis et connumerationibus percipiuntur, astrorum scientiam negant et auferunt philosophis. Montes equidem diversificant situs. Et serpens ante litterarum usum caudam suam ore deglutiens in anni figuram et temporis habitudinem ponebatur, intra cuius ambitum quicquid illo anno notabile gestum erat ad rei memoriam pingebatur. Unde per montes situum diversitates et per draconem vigilem ipsum tempus significatum est. Sic et Saturnus, qui figuram temporis tenet, anguem revolutum in caudam manu gerere fingi solet, et non ob aliam rationem. Hercules autem, vir consumatissime perfectionis, superat muros veros, scilicet astrorum situs, quatenus est possibile designando, vincitque draconem vel sopiendo vel interficiendo, hoc est deprehendit temporum rationem. Et sic ad astrorum veniens canonem atque noticiam Iunonis sive Athlantis poma rapit quoniam creditur ab Athlante in illis partibus didicisse astronomiam et ipsam primum in Greciam attulisse doctrinam. Sopitus autem draco dicitur illorum opinatione qui tradunt que nunc sunt iterum esse futura post anni qui magnus appellatus est revolutionem. Quem autoritate Platonis voluit Cicero duodecim annorum milibus explicari, licet posterior ratio comperto motu octave spere, quem irrationalem dicunt, qui est, ut supra retuli, singulis centum annis uno gradu, spacio non duodecim sed treginta sex ciliadum hunc annum definiat, quo tempore putaverunt omnibus differentiis que deprehense forent in motibus siderum egestis celos ad eosdem undique punctos sine diversitate vel minima redituros. Quod satis rationale videtur nisi zodiaci motus autoritate Thebith longe plurium annorum numerum requirere probaretur. Cum ergo velint hi, quod tamen ridiculum arbitror, omnia que cernimus reditura, revertetur ignorantia litterarum et adhuc consuetudo anguinei circuli renovabitur. Secundum illos autem qui hec commenta non recipiunt non sopitus sed mortuus creditur ille draco utpote nullis temporibus rediturus. Iuno vero collocat anguem in astris eo quod celorum motus tempore mensuretur. Huius autem serpentis, quo tempus significabatur, occisio bene et rationabiliter ascribitur Herculi, quoniam unus ex ipsis, Egiptius scilicet, Nilo genitus, litteras Frigias adinvenit. Litterarum enim usu reperto mox cessavit illa per picturas designandarum rerum similitudo. Ceterum, sicut ex antedictis patet, aliqui volunt Hesperidas pomorum fuisse custodes, aliqui vero raptrices. Que quodam modo contrarietas facile concordabitur, si consideremus aliquarum rerum custodes illas quodam modo rapere ceteris qui arcentur et raptores sibi, licet ab aliis auferant, custodire, ut, cum horum dicatur alterum, alterum etiam intelligi necesse sit. Ut nulla prorsus contradictio relinquatur. Demum tanta fuit admiratio et gloria spoliatarum, ut plures aiunt, Hesperidum devictique serpentis quod, ut refert Iginius ex autoritate Paniastis in Eraclea, ipsorum «pugnam Iupiter admiratus inter astra constituit», inter illas scilicet duas imagines quarum una serpens est «inter duas Arcthos collocatus», altera Engonasis. «Habet enim draco caput erectum, Hercules autem dextro pede nixus, sinistro pede capitis eius dexteram partem opprimere videtur, dextera sublata manu ut feriens, sinistra proiecta cum pelle leonis, ut is quam maxime dimicans appareat». Que omnia ideo ficta sunt, quia semper omnium nostrorum operum in Iovis, summi quidem dei, conspectu memoria remanet et imago. Que pro tanto celo, quod secundum philosophos incorruptibile est et ab eterno fuit, ascripta sunt ut intelligamus in ipsius eternitatis presentia semper fuisse semperque futura quicquid facimus aut facturi sumus. Felices qui in illo libro infallibilique rerum omnium exemplari sic reperiuntur ascripti quod celo sint, non inferis destinati.

<sal. lab. 3.26>	De serpente quem in Omphalis regno Hercules interfecit, labore decimo nono. Legitur Hercules Omphalem, Lidorum reginam, amasse, sicut Terentius in Eunucho: «Quid minus quam Hercules servivit Omphale?». De quo apud Iginium talis habetur fabula: «In Lidia apud flumen Sagarim» Hercules anguem interfecit, qui «ripas orbabat frugibus» et ad vastitatem redigebat occisis hominibus regionem. «Pro quo facto a regina Omphala, que ibi regnabat, multis ornatus muneribus Argos remissus est, a Iupitre vero propter fortitudinem inter sidera collocatus», in eius videlicet sideris imaginem quod Ophyucum dicunt, quem aliqui serpentarium, alii anguitenentem vocant. Hic Ophyucus «supra Scorpionem constitutus est, tenens manibus anguem medium corpus eius implicantem», decem atque septem stellis, ut vult Iginius, deformatus. Nam anguem ipsum viginti tribus astris exornat. Ptholomeus autem hanc imaginem longe aliter stellis insignit.Vult enim latorem serpentis, quem alanguem vocat, id est effeminatum, stellis viginti quatuor resplendere, ipsum vero serpentem duodecim. Et extra formam in figure spacio quinque quarte magnitudinis assignavit. Hanc autem differentiam puto tam in hac imagine quam in aliis provenire non ex ignorantia scribentium sed quia aliter alii figurarum restringunt et ampliant liniamenta. Forte etiam aliquam Iginius parve magnitudinis non curavit. Et quinque quas Ptholomeus in spacio ponit Iginius tradit angui. Potest etiam secundum varios situs mundi contingere quod in eodem signo alibi plures, alibi pauciores stelle deprehendantur, ut quilibet secundum sue regionis aspectum verissime sit locutus. Sed hoc in medio relinquentes ad fabulam revertamur. Fulgentius igitur secundo Mithologiarum libro vult Omphalem Herculi persuasisse «coli delicatos evacuare ponscarum globos et lascivienti pollice fusi teretem rotare vertiginem». Ut secundum hoc quicquid de Oethalide fingit Ovidius cogitare possimus et ad Omphalem pertinere. Quam discordantiam cum facile sit ob Herculum multitudinem concordare, pro nunc aliter non attingens ad illa veniam que mistice nobis occurrunt. In qua quidem re nolo Fulgentii sententiam immutare, sed plane secum sentio Omphalem tenere figuram libidinis. "Omphalon" quidem Grece, Latine "umblicus", in quo libido, sicut ait, mulieribus dominatur. Hec Fulgentius, qui, cum nichil preter amorem et lasciviam Herculis tetigerit nullamque serpentis occisi fecerit mentionem, nec allegoriam complevit nec fabulam. Retento tamen suo, quod supra posuimus, fundamento, videlicet quod Omphale pro libidine assumatur, dicamus cum eodem Fulgentio per hanc ostendi fabulam «quod libido quamvis, etiam invictam, possit superare virtutem». Amore tamen captus Omphales noster Hercules eidem muliebriter servit. Sed interficiens serpentem iuxta Sagarim flumen ripas orbantem frugibus et regionem hominibus, ornatus plurimis donis remittitur Argos. Quid autem significat ille serpens nisi vim concupiscibilem carnisque nostre tirannum, quem sensibilis experientia etiam gentilibus notum fecit videntibus naturam adeo declivem ad malum? Ignorabant tamen illam ab initio et in sua radice corruptam, utpote quibus et primus omnium genitor et illa parentum nostrorum prima mortiferaque transgressio atque damnatio vel omnino non innotuit vel in fidei puritate recepta non est. Videbant autem membra libidinis nedum inobedientia rationi sed etiam voluntati, sicuti que nec ad voluntatis moverentur arbitrium nec etiam quiescerent ad optatum. Hunc igitur serpentem interficientem homines, hoc est rationem, que per hoc animal rationale significatur, et frugibus orbantem patriam, hoc est fructibus honestatis atque virtutis, virtuosissimus Hercules noster occidit apud Sagarim flumen. "Sagio" enim "previdere agereque cum ingenio et calliditate" significat, apud que concupiscentia vincitur. Nulla quidem vi magis quam previdentia impetus huiusmodi potentie superatur. Quod eloquentissimus Demostenes in Layde, pulcerrima meretrice, cuius appetebat concubitum, ostendit. Cum illa quidem ingens precium postularet, respondit ipse Demostenes se tanti non emere penitere. Sciebat enim post exactam illam libidinem penitentiam solummodo secuturam, que sibi causa fuit illius concubitus recusandi; etsi non fuit sed avaricie sola tenacitas, quod futurum tamen esse videbat precipuum allegavit. Bene ergo apud Sagarim vincitur quoniam futuri premeditatio concupiscentias frenat et extinguit. Verum aliqui non Sagarim sed Sangarium dicunt. Quod tamen et cum nostra expositione concordat, licet alia ratione. Sangaris enim quasi sanguis dicitur. Sanguis vero ab ethimologia Greca dictus est quod vegetet, sustentet, et vivat. Libido ergo vincitur apud Sangarium flumen quia tota pertinet ad anime potentiam, que vegetativa est, et ibidem quasi serpens rationem extinguit et virtutum fruges orbat. Nec incongrue Sagaris seu Sangarius ultra nominum rationem fluvius fingitur. Nam fluvius est lapsu et agmine suo quid proculdubio successivum, et ipsa previdentia cum tempore est, imo non est nisi tempus, quod est similiter etiam successivum. Et ipse sanguis per venas humanumque corpus discurrens et labens flumen est. Nam et Naso dixit: «Ludite. Eunt anni more fluentis aque», similitudinem sumens fluminis pro lapsu temporis denotando. Omphale igitur, hoc est libido, regina dicta est eo quod nimis quam oporteat regnet, persuadetque Herculi, hoc est homini virtuoso, quod fusis neat et alia muliebria faciat, quoniam libido plurimum effeminat hominem etiam virtuosum. Victo tamen serpente, hoc est concupiscentia, et per consequens ipsa libidine remittit regina illa Alcydem ad Argos pluribus ornatum muneribus. Argus enim, a quo pars illa Grecie cui prefuit Argos dicta est, qui fuit Argivorum rex quartus, iuxta doctissimi Macrobii doctrinam atque sententiam, figuram celi tenet. In quod liber a libidine concupiscentie victor Hercules ornatus virtutum meritis remittitur, quoniam etiam iuxta gentilium traditiones per virtutes hominum anime revertebantur in celum, ut Ciceronianus testatur Paulus filium admonens cum ait: «Sed, Scipio, ut avus hic tuus, ut et ego qui te genui, cole iusticiam et pietatem, que cum magna in parentibus et propinquis, tum in patria maxima est. Et ea vita via est in celum et in hunc cetum eorum qui iam vixerunt et corpore relaxati illum incolunt locum quem vides». Et locum declarans subdit: «Erat autem in splendidissimo candore inter flamas circus elucens, quem vos, ut a Grecis accepistis, orbem lacteum nuncupatis». De quo quidem circulo non prosequor cum satis pro materia dictum sit libro secundo, ubi de Herculis egimus genitura. Hoc tantum retulisse sufficiat, quod ille circulus creditus est etiam a paganis heroum animabus veluti locus beatitudinis deputatus, quoniam, sicut ibidem diximus, ipsa virtus sibi premium sit. Et de virtutum nutritione, que per circulum lacteum significatur, in eundem circulum redit, hoc est in ipsas virtutes ubi beate evo sempiterno fruantur.

<sal. lab. 3.27>	De Antheo Libico, quem Hercules vicit, qui supputabitur ordine nostro labor Herculis vigesimus. Antheum et Libicum et Terre fuisse filium omnes ferme dicunt, licet aliqui somniantes eundem velint ducem Troianorum quod ipsum numeret Virgilius inter Enee socios: «Anthea Sergestumque videt fortemque Cloantum». Sed nimis supinus est hic error. Duo quidem proculdubio fuerunt, Troianus, Enee socius, et Libicus, quem lucte pugna Hercules vicit et interfecit. Nec hoc et hystoricum fuisse negaverim. Pomponius enim Mela in sue Cosmographie calce sic scribit: «Reliqua est ora Mauritanie exterior et in finem sui Africe novissimus angulus», et post aliqua: «Hic Antheus regnasse dicitur, et signum quod fabule clarum prorsus ostenditur collis modicus resupini hominis imagine iacentis, illius, ut incole ferunt, tumulus, unde aliqua pars eruta est. Solent imbres spargi et donec fossa repleatur eveniunt». Hec ille promiscuus et hystorie et fabule testis. Martialis autem Capella Africam suam describens sic incipit: «Africa vero ac Libia dicta ab Afro Libio, Herculis filio. In confinio est Elyssos colonia, in qua regia Anthei luctamenque cum Hercule celebratur». Et paulo prius scribit: «Nam Velonensis Boetice civitas treginta tribus milibus a Tingi oppido disparatur, que colonia est Mauritanie Cerariensis. Huius autor oppidi Antheus dicitur». Que omnia sunt testis hystorie. Idem ferme Solinus: «Nam Belone progressus, quod Betice oppidum est, ultra interiacens fretum trium et treginta milia passuum Tingi excipit, Mauritanie nunc colonia et cuius primus autor Antheus est». Ferme autem Plinius et idem scribit. Inquit enim: «Ultra columnas Herculis nunc est Tingi quondam ab Antheo conditum, postea a Claudio Cesare cum coloniam faceret appellatam Traducta Iulia». Et post plura: «Ibi regia Anthei certamenque cum Hercule et Hesperidum orti». Eusebius autem notavit temporibus Forbantis, sexti regis Argivorum, Herculem primum «Antheum lucte vicisse certamen», quo tempore primus in Hemonia regnavit Hemon. Et idem «Forbas Rhodum obtinuit ». Scribit etiam idem autor Antheum fuisse temporibus Egei, noni Atheniensium regis, qui fuit longe post Forbantem. Inquit enim: « Hercules consumat certamina, Antheum interficit, Ylium vastat. Dicitur autem Antheus terre filius quia solorum palestrice artis certaminum, que in terra exercentur, scientissimus erat et ob id videbatur a Terra matre adiuvari». Idem etiam Thesei temporibus notat quod «Hercules in Libia occidit Antheum». Quam quidem varietatem fecit Antheorum et Herculum multitudo vel scriptorum diversitas, que in rebus priscis, vel, ut Enniano utar vocabulo, cascis, hystoriam facile convertit in fabulas. Ex his tamen omnibus satis astrui potest hoc totum fuisse, sicut aliqui volunt, hystoricum nisi Pomponius, ut supra patet, fabule mentionem fecisset, nisique Lucanus eundem Antheum terrigenam cecinisset, qui latissime tractans hanc permixtis eventibus sive hystoriam sive fabulam Pharsalidos quarto dixit: «Nondum post genitos Tellus effeta Gigantes terribilem Libicis partum concepit in antris», et infra: «Celoque pepercit quod non Flegreis Antheum sustulit arvis». Nam cum Terre filium astruat, proculdubio censeri debet fabularibus tenebris adumbratum. Nam quod ad parentis Terre tactum fortior surgeret huc spectat, ut semel victus in patria maiores copias et potentiorem exercitum prepararet. Terre autem filius vel antiquitate generis vel parentum ignoratione dictus est. Qualiter autem occisus sit Antheus quove pugne mortisque genere videntur inter se qui ista scripserunt variare. Lucanus plene et plane hanc hystoriam prosecutus, licet ex referentis cuiuspiam persona, non ex sua loquatur, luctam sive palestram depositis armis inter ipsos commissam refert, et post varios conatus, «Ut tandem auxilium tacte prodesse parentis Alcydes sensit, "Standum est tibi", dixit, "et ultra non credere solo sternique vetabere terra. Herebis pressis intra mea pectora membris. Huc, Anthee, cades"», et cetera, sicque inter Herculis brachia sublatum altius expirasse. Tragicus autem, cum de Hercule plura dixerit, plurima carptim brevissimeque narravit. In Furente tamen expressius hoc declarans inquit: «Ipsius opus est cestibus fractus suis Erix et Erici iunctus Antheus Libis». In Oetheo vero dixit: «Nullus Antheus Libis animam resumit», vel animam pro anhelitu ponens vel pro viribus et vigore vel quasi mortuus iterum revivisceret. Sed et palestricam luctam affirmat Statius: «Herculeis pressum sic fama lacertis terrigenam sudasse Libim, cum fraude reperta, raptus in excelsum, nec iam spes ulla cadendi, nec licet extrema matrem contingere planta». Ubi notat Lactantius: «Antheum dicit, quem Hercules apud Summittum, Africe civitatem, palestrico certamine superavit. Quem cum nequiret elidere, medium corripiens brachiorum suorum nexu confregit, quia Terre beneficio fortior cadendo surgebat». Verum sicut plures Hercules fuisse legimus, sic plures et esse potuerunt Anthei, et unus cestibus, alter lucte certamine superari; ut etiam hec tota controversia horum virorum pluralitate facile concordetur. Quantum autem ad allegoriam pertinet, nullam pugne diversitas affert difficultatem. Antheus etenim, ut supra retuli, cum de Erice tractaremus, autore Fulgentio «in modum libidinis ponitur. Unde et "antheon" Grece "contrarium" dicimus. Ideo et de terra natus quia sola libido de carne concipitur. Denique tacta terra validior exurgebat. Libido enim quanto carni consenserit, tanto surgit iniquior. Denique a virtute glorie quasi ab Hercule superatur. Nam denegato sibi terre tactu moritur altiusque elevatus materna non potuit mutuari suffragia». Hec Fulgentius. Reliqua que sequuntur sibi videat studiosus. Placet autem nobis Antheum, sicut tantus autor vult et Alexander post eum, libidinis obtinere figuram. "Anthi" quidem "contrarium" est. Et quid est tam virtuti vel mentis vel corporis contrarium et nocivum quam libido? Hec etenim corpus effeminans vires extinguit, visum hebetat, nervos solvit, digestivam ledit, agilitatem aufert, et propter resolutionem spirituum ac semen quod emittitur nulla delectatio tanto damno per hominem procuratur. Nec incongrue de terra concipitur cum per cibos et potus, qui ex terra sunt, pestis hec in nostro corpore generetur. Et quoniam ad concupiscibilem pertinet, optime nascitur et in Libia. Hoc enim vitium dicitur et libido, quam etiam expressius nominat ipsa tertia mundi pars quam Africam dicunt, in qua est Libia. "Afros" enim Grece, Latine "spuma" dicitur. Et quia Venus, ut aiunt, ex spuma pelagi Celiique genitalibus nata est, Venus dicitur Afrodite. Cui rei testimonio est Sulmonensis Fastorum quarto: «Sed Veneris mensem Graio sermone notatum auguror. A spumis est dea dicta maris». Duplici tamen certamine vincitur hoc vitium, aut continentie viribus, que pugna non ineleganter per cestus, quo certabant pugiles, figuratur. Erant equidem cestus brachialia multis insuta coriis ferroque et plumbo compacta. De quibus loquens inquit Maro: «Ingentia septem terga boum plumbo insuto ferroque rigebant». Putabileque est pugnam hanc cesticam ob nominis convenientiam pro continentia figurasse poetas. Etenim Venus zonam habuit quam ceston vocabant, quo, cum ad nuptias legitimas veniebat, quarum quidem est domina, cingebatur. Unde noster Claudianus Venerem ad legitimos thoros accedentem describens inquit: «Et crines festina ligat peplumque fluentem allevat et blando spirantem numine ceston cingitur, impulsos fluviis quo mitigat amnes, quo mare, quo ventos irataque flumina solvit». Ad illicitas autem nuptias non pergit Venus. Ex quo, quasi cesto private, inceste dicuntur. Et quoniam pugna continentie sic vincit libidinem quod adhuc sit in aciem vimque certaminis reditura, ideo dixit tragicus: «Nullus Antheus Libis animam resumit». Vincitur etiam subtractione tam cibi quam potus. Quod pugne genus Lucanus et Statius figuraverunt in lucta, qua sit ab Hercule, hoc est a virtute, Libis Antheus supra pectus levatus terre contactu, id est alimentorum susceptione, privandus. Verumtamen utrunque modum pugne Lucanus exequitur solum in palestra lucteque certamine: «Ille Cleonei proiecit terga leonis, Antheus Libici». Nam cum, ut superius dictum est, leo teneat iracundie figuram, et libido ad concupiscibilem anime potentiam pertineat, non ad irascibilem, deponit uterque quod ad illam pugnam non spectat. «Perfundit membra liquore hospes Olympiace servato more palestre». Hospitem appellat Herculem quoniam homo virtuosus viator est peregrinus et advena in hoc mundo. Perfunditur et oleo, quod quidem efficit ne frigescat. Unde et Hanibalem legimus hyemis tempore apud Trebiam pugnaturum precepisse militibus quod se inungerent oleo, qua vafritate militem habuit expeditum, Romanus autem e contra frigidum et torpentem. Non enim oportet frigescere cum contra carnem pugnamus. «Ille» vero, Antheus scilicet, «parum fidens pedibus contingere terram auxilium membris calidas infudit arenas», hoc est cibos fervore complexionis libidinem adiuvantes. Et sequitur: «Conseruere manus», continentia siquidem contra passionis instantiam pugnat; que si non assit, desinit esse continentia. Ergo «conseruere manus et multo brachia nexu. Colla diu gravibus frustra tentate lacertis, immotumque caput fixa cum fronte tenetur». Par enim pugna, durum graveque certamen continentie contra libidinem est. «Ne viribus uti Alcydes primo voluit certamine totis exhausitque virum», et cetera. Sapiens enim fortisque luctator per continentiam libidini congressurus, primo leviter resistit, deinde, postquam sentit illius impetum obtorpere, totis instans viribus, «omnem explicat per membra virum». Denique «conflixere pares, telluris viribus ille, ille suis. Nunquam seve sperare noverce plus licuit». Diximus supra quod in moralibus Iuno sumebatur pro appetitu sensitivo. In nulla quidem pugna sensualitas sepius vincit nec potentius urget quam in isto certamine quod libidinis est. Nec esset unquam modus nisi cum Hercules «"standum tibi" dixit, "et ultra non credere solo sternique vetabere terra. Herebis pressis intra mea pectora membris. Huc, Anthee, cades"». Sublato quidem a terra Antheo, hoc est subtracto potu et cibo, unde dantur alimenta libidini, proculdubio moritur Antheus deficiente nutrimento furori. Nec occuluit ille vates hanc pugnam fuisse spiritualem inquiens: «Herebis intra mea pectora». "Intra" quidem dixit, non "supra", quod eque potuisset dicere tam lege metri quam splendore dictaminis. Et quoniam, ut inquit Terentius, «Sine Cerere et Bacho friget Venus», bene concludit: «Iam pectora pigro stricta gelu, terrisque diu non credidit hostem». Est enim continuo subtrahenda nutritio carni ut perfecte tollatur et frigeat libidinis incentivum. Ceterum scio quod "anthi" Grecorum lingua non solum significat, sicut dictum est, "contra", sed etiam idem valet quod "simile" vel "equale". Unde et Homerus appellat Ulixem sepius anthitheum, hoc est deo similem vel equalem. Ex quibus posset Antheus non inconvenienter poni pro omni genere vitiorum. Omnes quidem actus vitiosi vel sunt similes vel sunt oppositi sive contrarii virtuosis, qui dici possunt et equales ratione contrapositionis vel equalitate contrarie dispositionis et habitus quem in nobis vitia sicuti virtutes operantur, similes autem ex eo quod aliquando sub vitiorum specie decipiant et obrepant. Utrunque vero genus, sicuti de libidine dictum fuit, moderatione vincitur habituque virtutum sive subtrahendo terrestria, que habent huiusmodi vitia commovere.

<sal. lab. 3.28>	De tricipiti Gerione, quem vicit Hercules ad occasum, labore nostri Herculis vigesimo primo. Scribunt omnes Gerionem fuisse tricorporem ac ab Hercule superatum et victum. De quo recitabimus que ab aliis scripta comperimus, deinde allegorico ministerio revelabimus et huius fabule tegmen, ut illis que dicenda sunt quicquid de Gerione traditur connectatur. Dicit igitur poetarum maximus Eneidos septimo: «Postquam Laurentia victor Gerione extincto Tyrinthius attigit arva». Ubi quidem Servius ait: «Geriones rex fuit Hyspanie. Qui ideo trimembris fingitur quia tribus insulis prefuit, que adiacent Hyspanie: Balearice minori, maiori, et Ebuse. Fingitur etiam bicipitem canem habuisse quia et terrestri et navali certamine plurimum potuit. Hunc Hercules vicit. Qui ideo fingitur ad eum olla erea transvectus quod habuit navem fortem ere munitam». Hec Servius. Plinius de insulis Celtiberie oppositis tractans Erintheam describens ait: «In hac Geriones habitasse a quibusdam existimantur, quorum armenta Hercules abduxerit. Sunt qui aliam esse eam et contra Lusitaniam arbitrentur eodem nomine appellatam». Unde ab Ericthea insula dixit Ovidius: «Ecce boves illic Erictheidas applicat heros». Et Ausonius more suo unico versiculo tetigit hunc laborem et ait: «Gerione extincto decimam dat Hyberia palmam». Tragicus vero meminit huius victorie in Furente: «Inter remotos gentis Hesperie greges pastor triformis litoris Carchesii peremptus, acta est preda ab occasu ultimo; notum Citheron pavit Occeano pecus». Et de cane bicipiti puto fecerit mentionem ubi idem inquit: «Ipsius opus est vulneri et ferro obvius mortem coactus ante Geriones pati nec unus una victus Gerion manu». Alii vero dicunt tricorporem fictum quod tres fuissent eiusdem nominis seu dictionis, seu tres germani vel alias sibi similes tres adeoque concordes quod unus quodam modo viderentur, et quod omnes ab Hercule victi sint. Unde et Claudianus ait: «Tergeminique ducis numerosos deicis artus et totiens uno victor ab hoste redis ». Et Ovidius epistola nona: «Prodigium triplex, armenti dives Hyberi, Gerionis, quamvis in tribus unus erat». Est igitur omnium opinio quod realiter Geriones unus fuerit corpore sed triplex regno vel plures corpore sed unus animo per concordiam vel specie per similitudinem forme. Ad regnum equidem respexit Claudianus inquiens: «Et totiens uno victor ab hoste redis». Nam quod premiserat, «Tergeminique ducis», ad triplicem ducatum regni triplicis vel triplicis pugne exercitusque respexit. Unde non dixit "tergemini Gerionis" sed "tergemini ducis", non ut hominem ipsum principaliter referens sed ut regem. Dux enim et rex, licet diversis rationibus, eandem tamen significant dignitatem. Unum et significat Virgilius in octavo: «Nam maximus ultor tergemini nece Gerionis spoliisque superbus Alcydes». In eo siquidem quod "nece" dixit unam solum mortem innuit et non trinas, ut "tergeminum" intelligere oporteat regno vel forma, non corporibus, quibus unica mors non competeret. Plures autem fuisse tragedus innuit inquiens: « Nec unus una victus Gerion manu». Nec ignoro quod, cum unitas possit sumi ex parte corporis concordie sive forme et multiplicitas ex parte corporum seu regnorum, quicquid dictum retulimus a poetis posse quibusvis sensibus adaptari. Fortius tamen et absque violenta textus distorsione que diximus innuuntur ut omnis facessat calumnia protervorum. Et ut expositionem intrinsecam attingamus, velamen huiuscemodi fabule veritatem rei geste, sicut elegantissime retulit Servius, occultavit. Quam expositionem et ego non inficior idoneam et aptissime respondentem. Ad quam sequitur fabula Albionis atque Bergionis, de qua sequenti capitulo referemus. Sed quia multa dicenda sunt de raptu boum quos abegit Cacus que sensui talis hystorie facile non respondent, invenienda est expositio cui possint unione quadam omnia consonare. Videamus igitur quid Gerion, quare tricorpor et unus, qualiterque debeat eius regnum intelligi, quid Hercules, et quomodo per ollam deferatur ad pugnam, quid significet canis ille biceps «mortem coactus ante Geriones pati», et quid armenta et illud quod «notum Cytheron pavit Occeano pecus ». Dico igitur quod Gerion ponitur in figura fomitis vitiorum, qui siquidem nichil aliud quam caro militans adversus spiritum, trium insularum dominatrix. Caro namque terra est. Unde Geriones a "geos", quod est "terra", "eris", quod est "lis", et "eona", quod est "eternum", quasi "geos eris eona" dictus est quod eternum sit certamen carnis adversus spiritum. Dominatur equidem hic Gerion tribus insulis, duabus Balearibus et Ebuse. Quid autem sunt he insule nisi rationalis anima que tripliciter est divisa, in vegetativam scilicet, sensitivam, et intellectivam? Que pro tanto insule dicte sunt quia inter affectuum nostrorum intestinos motus et rerum temporalium fluctus quasi mari circundate versantur et manent. Prima siquidem Balearis Maiorica dicta est, altera vero Minorica. Vegetabilis enim maioris est ambitus et latius patet quam sensibilis. Complectitur enim illa arbores et plantas et quicquid naturalibus adolet incrementis, omnia etiam animalia comprehendens. Sensibilis autem ab illa quasi universalitate discedens solum ad animantia coartatur. He due dicte sunt Baleares a "bale", quod est "mittere" seu "iacere", quoniam ab his duabus anime partibus quicquid contra rationem intorquetur emittitur. Tertia vero Ebuse dicta est quasi Evuse, ab evi eternitate, quoniam anima intellectiva immortalis est. Huius regis imperium in occasu est, hoc est in orizonte tenebrarum et lucis, ab illa videlicet parte qua de orientis, hoc est virtutum, altitudine in vitiorum declivitatem quasi quodam precipitio ruendum sit. Sicut enim hemisperium inferius quod, prout inquit optimus poetarum, «Sub pedibus Styx atra videt Manesque profundi», vitiorum sedes est quo ruitur per occasum, sic vertex nobis semper sublimis, quem hemisperium nostrum dicimus, pro loco virtutum sumitur contraria ratione, in quem ascenditur ab oriente, a quo in virtutes attollimur, cum per occasum in vitiorum tenebras submergamur. Habet autem Geriones canem bicipitem qui «vulneri et ferro obvius mortem coactus est ante Geriones pati». Hic autem biceps canis quid est nisi sensualitas? Habet enim sensualitas quasi canis vocem contra rationem delatrantem, et in peccatum trahens sive impellens habet duo capita, cupiditatem scilicet et timorem. Nam, ut inquit divus Aurelius super psalmum undeoctogesimum: «Omnia peccata due res faciunt in homine, cupiditas et timor». Qui hoc non videt profecto non intelligit unde causam peccandi trahat. Nichil enim peccamus nisi quid concupitum assequi velimus aut terribile devitare. Hunc autem canem mire dixit vulneri et ferro obvium quoniam ut adipiscamur optata vel horribilia declinemus nec detrectamus pugnam nec mortem attendimus nec aliquod periculum recusamus. Ante Gerionem igitur cupiditatem sive metum oportet occidere sicque extincta sensualitate extinguitur vitiorum fomes, caro videlicet contra spiritum concupiscens, et incipit parere imperio rationis. Vadit autem ad hoc Hercules olla enea, id est homo virtuosus in fortitudine atque constantia, sine quibus non possumus in hoc spirituali certamine superare. Ceterum non ignoro quosdam arithmetrice tractatores numeros quos superfluos vocant appellasse Geriones. Hinc Severinus noster cum docuisset numeros diminutos esse qui connumeratis suis partibus ad totius magnitudinem non ascendunt (sicut octo, qui numerus habet octavam partem, que est unus, quartam, que est duo, et medietatem, que est quatuor; qui simul collecti septem, uno videlicet minus, octonarium conficiunt, que est ratio numeri diminuti), docuit superfluos contraria ratione supra totius summam collatis undique partibus redundare, excepto quidem senario, qui perfectus est utpote qui suis partibus continetur. Omnes numeri infra duodenarium diminuti sunt; duodenarius autem ipse primus invenitur esse superfluus. Si enim colligantur sue partes, que sunt duodecima, tercia, quarta, sexta, et medietas, non duodecim sed sedecim numerabis. Perfectorum autem, qui paucissimi sunt, primus est senarius, qui medius nec deficiens nec redundans suis partibus numeratur. Unus enim, duo, et tres, que sunt sexta, tercia, et media pars senarii, eiusdem numeri conficiunt summam. Dixi quidem paucissimos numeros perfectionis huiusmodi reperiri: infra decem siquidem unitates solum senarium, et infra decem decades unum, videlicet viginti octo, infra decem centenas unum, quadringentum scilicet nonaginta sex, et infra decem milia unum, octo milia centum viginti octo. Nam ulterius invenire crescentibus in immensum numeris difficilius quam utilius est. Etenim ut de ulterioribus sileam, quintus perfectus numerus supra centum milia reperitur. Addit equidem dicte summe treginta milia cum octingentis sedecim. Quomodo tamen inveniri possint supputatis per ordinem numeris pariter paribus omissisque qui dividi possunt donec ad indivisibilem veneris et multiplicata per ultimum tota summa, apud eundem autorem Arithmetrice librorum primo scrutetur cum diligentia studiosus. Et ut ad propositum redeamus, de huiuscemodi numeris inquit Boetius: «Atque hi quidem hoc modo sunt, ut prior ille quem sue partes superant talis videatur tanquam si quis multis super naturam manibus natus, ut centimanus Gigas, vel triplici coniunctus corpore, ut Gerio tergeminus, vel quicquid monstruosum nature in partium multiplicatione surripuit. Ille vero, ut si naturaliter quadam necessaria parte detracta aut minus oculo nasceretur, ut Ciclopee frontis dedecus fuit». Et post multa subdit: «Est autem in his numeris queque magna similitudo virtutis et vitii. Perfectos autem numeros rarenter invenies, eosque facile numerabiles, quippe qui pauci sunt et nimis constanti ordine procreati. At vero superfluos et deminutos longe multos infinitosque reperies, nec ullis ordinibus passim inordinateque dispositos et a nullo certo fine generatos». Hec Boetius. Gerion igitur, uti videmus, duodenarius numerus est, quem Hercules vicisse dicitur propter duodecim singulares labores qui sibi solent attribui. Nec incongrue diximus ipsum ad vitia pertinere, cum superfluus diminutusque numeri figuram teneant vitiorum, tanto autore, sicut ostendimus, teste. Nec inconvenienter has duas numerorum differentias vitiis tribuerunt. Virtus enim moralis medium est inter duas malicias, quarum una se habet per excessum, que est ratio numeri superflui, altera per defectum, que similitudo est numeri diminuti. Fortitudo quidem media est inter audaciam et timorem, liberalitas inter avariciam et prodigalitatem, et similiter est de ceteris virtutibus atque vitiis iudicare.

<sal. lab. 3.29>	De Albione et Bergione fratribus ab Hercule occisis, qui labor erit vigesimus secundus. Hystorico sensui quem premisimus de Gerione consequenter adaptatur fabula germanorum Bergionis et Albionis. Nam ditatum Herculem tanti regis totque regnorum consequens fuit quod et ipse in hac rerum copia tentaretur. Occurrunt igitur Herculi redeunti ab occasu, cum scilicet «maximus ultor tergemini nece Gerionis spoliisque superbus Alcydes» in orientem procederet, primum ad Rhodani flumen lapidari campi, quos Solinus in Liguria scribit esse quod, cum ibidem Hercules dimicaret, credatur Iupiter saxa pluisse. Pomponius autem dicit litus prope Rhodanum esse quod lapideum vocant, «in quo Herculem contra Albiona et Bergion, Neptumni liberos, dimicantem, cum tela defecissent, ab invocato Iove adiutum imbre lapidum ferunt». Et subdit: «Credas pluisse, adeo multi passim et late iacent». Huius rei suppressis nominibus meminit Plinius Veronensis librorum tercio Naturalis Hystorie. Scribit enim: «Ultra fosse ex Rhodano C. Marii opere et nomine insigne stagnum Astromela oppidum Maritima Avaticorum superque campi lapidei, Herculis preliorum memoria». «Aeschilus autem in fabula que inscribitur Prometheos Hyomenos» figuram celi quam tum Nixum, tum Engonasim vocant teste Iginio refert Herculem esse eumque «quo tempore ab Gerione boves abduxerit iter fecisse per Ligurum fines, quos conatos ab eo abducere pecus manus contulisse et quam plures eorum confecisse sagittis. Sed postquam Herculi tela defecerint, multitudine barbarorum et inopia armorum defessum se ingeniculasse multis iam vulneribus acceptis. Iovem autem misertum filli curasse ut circa eum magna lapidum copia esset, quibus se» Hercules defendit hostesque fugavit. «Itaque Iovem similitudinem pugnantis inter sidera constituisse». Hec Iginius. Boccatius autem libro Genealogiarum decimo autoritate Pomponii hoc idem etiam refert, quod sibi potest querere studiosus. Allegoriam autem attingens asserit se arbitrari illos fuisse «probos et advenas, cumque sibi» «inter hostia Rhodani et loca que postea Mariana fossa dicta sunt» «sedes sumpsissent timentes ne forte pellerentur, obviasse Herculi, a quo superati sunt, et iacentes passim lapides locum fabulose pluvie» repperisse. Nec ego diffitear rem hanc hystoricam esse potuisse. Nam et iuvisse Cremonenses legi latronibus interfectis a quibus vexabantur, ut ex hoc in Liguria militasse Herculem satis constet. Miror tamen, cum Italia versus occasum Varo flumine, quod parum ultra Niceam defluit, terminetur, ut innuit Florus, totaque Liguria Italie finibus ascribatur, in qua certum est Rhodanum non esse, et ibidem lapidarii campi, hoc est iuxta dictum fluvium, ascribantur, quomodo voluerint Aeschilus et Solinus illos campos in Liguria esse, presertim cum Plinius in Narbonensi provincia, quam Galliarum partem appellari dicit, et pugnam et campos assignet, et hoc idem Pomponius sit secutus et ipsam Galliam a Varo fluvio diffiniat inchoari. Hanc autem varietatem linquens in medio, licet maior michi sit autoritas Plinii atque Pomponii, veniam ad allegoriam. In quo quidem fateor me alias hoc puram hystoriam putavisse. Sed considerans Albionem atque Bergiona filios scribi fuisse Neptumni sentio proculdubio nescio quid sub hac narratione delitescere, quod forte non fuerit inutile revelare. Rediens igitur Hercules ab occasu, hoc est a labe et profunditate vitiorum, cum predis et spoliis, de quo paulo post dicemus, Gerione devicto venit in Liguriam, hoc est in opulentiam et divitias, ubi conveniens est ipsum invadi. Quantum autem ad divitias attinet, dupliciter auferuntur possessoribus suis, per gulam scilicet et avariciam. Utrunque quidem vitium opes aufert nobis, avaricia recondendo et voracitas consumendo, que per illos duos germanos, Neptumni filios, designantur. Albion equidem quasi Alvion, ab "alienum" et "aveo", quod est "cupio", quasi "alieni concupiscentia", figuram tenet avaricie. Bergion autem typum habet voracitatis et gule, quasi "beros gios". Etenim "beros" Grece, Latine "comedere", "gis" autem vel "geos" "terra" est. Omnia quidem esui deputata, generentur licet in celo, hoc est aere, vel aquis, terrestria sunt. Nec incongrue filii sunt Neptumni quod humor, qui per Neptumnum significatur, omnium rerum que servantur aut comeduntur sine dubio parens creditur, sicut sepius dictum est. Nec inconvenienter etiam fictum est hoc secundum hystoriam cum immanes atque feroces a poetis, ut supra, ubi de Busiride dicitur, Auli Gellii autoritate probavimus, Neptumni filii dicti sint. Vulneratur autem Hercules, hoc est virtus, ex eo quod hec duo vitia vix etiam a sapientibus omnino vitentur. Quis enim possedit divitias et ad ipsas cor non apposuit? Quis rebus omnibus opulentus non saturari, quod naturale est, sed his aliquibus cibis contra rationis regulam impleri non concupivit? Verumtamen genuflexus Hercules, hoc est ab altitudine virtutis inclinatus atque deflexus, a Iove, hoc est ratione, saxis, id est fortitudine atque constantia, defensus est. Nec incongrue dixit Aeschilus Herculem circumventum multitudine barbarorum, hoc est vitiorum. Nam et vitia simul, licet non omnia secundum effectum, tamen secundum originem connexa sunt. Et illa duo capitalia vitia, gula scilicet et avaricia, filios suos alia vitia et quasi barbarorum habent exercitus. Convenienter autem Aeschilus et Solinus hec fuisse referunt in Liguria, que, cum a "legendo", id est "colligendo", sed "leguminibus", quod his abundet, dicta sit, figuram obtinet abundantie et copie, ex qua utrunque vitium nasci manifestum est. Ex quo redeunte ab occasu Hercule dicuntur ista contigisse, unde predis secundum hystoriam dives reversus est. Sed iam ipsum deducamus in occasum et ad alia veniamus.

<sal. lab. 3.30>	De Caco, quem Hercules occidit in Aventino, labore Herculis Vigesimo tertio. De Caci fabula, quem omnes dicunt ab Hercule interfectum, refert Servius. «Cacus secundum fabulam Vulcani filius fuit ore ignem ac fumum vomens, qui vicina omnia populabatur. Veritas tamen secundum physiologos et hystoricos hoc habet, hunc fuisse Evandri nequissimum servum ac furem. Novimus autem malum a Grecis "cacon" dici; quem ita illo tempore Archades appellabant. Postea translato accentu Cacus dictus, ut Helene Helena. Ignem autem dictus est vomere quod agros igne populabatur. Hunc soror sua eiusdem nominis prodidit. Unde etiam secellum meruit,in quo ci per virgines Veste sacrificabatur». Et hec Servius. Solinus autem, cum de temporibus urbis condite colligit argumenta, de loco ubi Roma fuit ait: «Quippe aram Hercules quam voverat si amissas boves repperisset, punito Caco patri Inventori dicavit. Qui Cacus habitavit locum cui Saline nomen est, ubi Trigemina nunc porta». Deinde latius de Caco prosequens ait: «Hic, ut Celius tradidit, cum a Tarchonte Tyrreno, ad quem legatus venerat missu Marsie regis, socio Megale Frige custodie foret datus, frustratus vincula et unde venerat redux, presidiis amplioribus occupato circa Vulturnum et Campaniam regno, dum attrectare etiam ea audet que concesserant in Archadum iura, duce Hercule, qui tunc forte aderat, oppressus est». Hystoria igitur dimissa, que et varia et obscura est, allegoriam quara deus suggerit exequamur. Devicto igitur ab Hercule nostro, sicut supra diximus, Gerione, hoc est fomite vitiorum, carne videlicet contra spiritum repugnante, Hercules, homo quidem perfectus et virtuosus, de occasu, hoc est precipitio vitiorum, versus ortum, hoc est altitudinem virtutum, ducit Gerionis armenta, id est affectus corporeos et sensibiles, quos per tauros significaverunt poete. Sunt enim affectus sensitivi quodam modo bestiales sed tamen domabiles et qui sub iugum positi homini, hoc est rationi, obediant et ad vite cultum, sicut illi ad culturam agrorum, adiuvent et concurrant. Filius autem Vulcani Cacus, cum iam in Italiam advenisset, sicut elegantissime cecinit Virgilius, «Quatuor a stabulis prestanti corpore tauros avertit, totidem forma superante iuvencas. Atque hos, ne qua forent pedibus vestigia rectis, cauda in speluncam tractos versisque viarum indiciis raptos saxo occultabat opaco ». Cacus autem figuram obtinet complexionis, qui filius Vulcani dicitur ex eo quod Vulcanus typum habet cuiuscunque generati quod eductum sit ab agente naturali de potentia materie. Que quidem omnia ex compositione materie atque forme suam contrahunt et quasi procreant complexionem. Nec simpliciter complexionem notat Cacus sed prout mala est, sicut nomen sonat. "Cacos" enim, ut dictum est, Grece, Latine "malum" dicitur et ideo bene pro complexione ponitur. Nam nulla complexio est que aliquo vitio non laboret. Quelibet autem a prevalentis humoris dominio nominatur, colerica scilicet, que respondet igni, sanguinea aeri, flegmatica aque, melancolica terre. Que quidem cum naturaliter multa possint in his que ad physicam spectant, non nichil etiam quantum ad mores attinet operantur, non cogendo quippe sed mirabiliter inclinando. Habet autem sororem nomine Cacam, que germani sui dicitur indicatrix. Idem enim compositum complexionem generat atque maliciam complexionis, a qua proditur Cacus, quoniam malicia hominis sue complexionis signum est. Iracundos enim iudicamus colericos, leves sanguineos, pigros flegmaticos, sed obstinatos melancolicos reputamus. Rapit autem Cacus tauros, id est affectus nostros, de custodia Herculis, id est virtutis, et cauda retroversim suum reducit in antrum, hoc est in sui dominii potestatem. Sicut enim via virtutis est recta, sic vitiorum est retrograda et obliqua. Fur autem dicitur Cacus et furtim rapuisse tauros. Nam hec complexionis vis intra penetral hominis est occulta et furum more decipit et compilat. Rapit autem quatuor tauros totidemque iuvencas. Nam affectus nostri quadrifariam dividuntur. Gaudemus enim vel tristamur, cupimus vel timemus. Quia tamen hi motus tam voluntatis sunt quam appetitus sensitivi, et illi debent imperare, isti vero subici ac parere, masculi finguntur et femine. Hercule tamen abitum preparante ut se in perfectiorem statum erigeret, cum omne nemus impleretur querelis, quoniam laboriosa est via virtutis, «reddidit una boum vocem vastoque sub antro mugiit et Caci spem custodita fefellit ». Quotiens enim sub virtute nostri ceperunt affectus pergere iam assueti bono virtutis malignitati incipiunt reluctari. Et quia magnum et arduum est inclinationem atque vim complexionis superare, non sufficit potentia concupiscibilis, que fertur simpliciter in bonum, nisi moveatur et irascibilis, que fertur in bonum et arduum. Sequitur divinissimus poetarum: « Hic vero Alcyde furiis exarserat atro felle dolor, rapit arma manu nodisque gravatum robur et aerei cursu petit ardua montis». Vide quam clare movetur vis irascibilis: induitur fortitudo per arma et pergit in arduum, quod est proprie irascibilitatis obiectum. «Tum primum nostri Cacum videre trementem». Nam cum Cacus aspicit irascibili potentia virtutem armatam, tremit proculdubio, quamvis fervens et accensa complexio, «speluncamque petit » quia complexio intra corporis antrum viget, intus ergo redit. Et quia motus complexionalis, quantum ad mores attinet, subitus est, inquit: «Pedibus timor addidit alas». Inclusa autem complexio se munit paternis, id est corporis, auxiliis, ferro et saxo, que omnia ad fortitudinem pertinent, «fultosque emuniit obice postes», ut virtutem impediat et excludat. Et ne singula prosequar, Thyrintius, fortis videlicet Hercules, «ter totum fervidus ira lustrat Aventini montem, ter saxea tentat limina nequicquam, ter fessus valle resedit». Sequitur deinde descriptio domus Caci: «Stabat acuta silex». Mox autem subdit expugnationem domus: «Hanc ut prona iugo». Demum annectitur pugna: «Ergo insperata deprensum in luce repente inclusumque cavo saxo atque insueta rudentem desuper Alcydes telis premit». Domus igitur Caci, hoc est complexionis, est in parte vegetativa, sedes autem in sensitiva. Et quia tota vis sensitive est in capite, ubi cerebrum est, et ibidem sensibilium species reservantur abstracte ab omni materia, mirabiliter inquit Virgilius: «Stabat acuta silex precisis undique saxis», per acutam silicem partem. intellectus possibilem intelligens, que sensibilium recipit imagines «precisis undique saxis», deposito scilicet et separato quicquid erat materiale. Nec incongrue silex pro intellectu possibili ponitur. Est enim silex lapis qui concussus emittit ignem et intellectus possibilis reductus in actum. Unde quasi percussus scintillam excutiens mox lumen recipit, intellectum scilicet agentem, et perficitur operatio intellectus. Et subdit designans locum «spelunce dorso incumbens». Pectus enim nostrum spelunca est cui caput incumbit arx sive sedes et quasi Capitolium intellectus «altissima visu» vel propter capitis situm supra quod in homine nil videtur vel propter altitudinem intellectus. «Dirarum nidis domus oportuna volucrum». Volucres autem altas et spirituales cogitationes significant, que per intellectum supra sensibilium species excitantur. Nam et Aventinus mons ab "avium ventu" dictus est. Mons enim iste ad sinistram Tiberis ripam positus inter se et Capitolium paludem habuit, de qua et ex vicino flumine devolantes avicule nomen monti fecerunt. Videamus ergo pugnam. Hercules, vir scilicet virtuosus, cum complexionis violentia pugnaturus «ter fervidus ira lustrat Aventini Montem», sedem videlicet intellectus, «ter saxea tentat limina nequicquam, ter fessus valle resedit». Fessus enim "lassum" proprie et finitima translatione "tristem" significat. Pugnat vir virtuosus cum passionibus, qui status est virtutum politicarum, querit aditum ut victor purget passiones, qui status est virtutum quas purgatorias vocant. Hoc autem facit ter, cogitando quippe, faciendo, et perseverando. Et quia adhuc labor est atque tristicia in hoc gemino statu virtutum, «ter fessus», cogitans scilicet, agens, et perseverans, «valle resedit». Verum quia hec sensibilium rupes imminet levo fluvio, id est a parte vitiorum, rebus fluxibilibus et mundanis, hanc Hercules «dexter in adversum nitens concussit», hoc est a firmitate sua dimovit, «et imis avulsam solvit radicibus», sensualitatis arcem ab ipsis diruens fundamentis, «inde repente impulit; impulsu quo maximus intonat ether», hoc est ratio, que vocem suam emittit et velut tonitruum exauditur. «Dissultant ripe refluitque exterritus amnis». Amnis ab ambiendo vel amenitate dictus est. Detecta siquidem regia Caci dulcedo et circumfluentia rerum temporalium retrocedit. Et quia non potest vinci potentia complexionalis, id est Cacus, nisi desuper emineat virtus, ergo «deprensum in luce», id est cognitum, «repente inclusumque cavo saxo», hoc est in pectoris specu, «insueta rudentem», dantem siquidem sue bestialitatis signa insueta, id est insolite. Motus enim sensitivi, donec intellectus acumine discernantur, rationales apparent, qui postea cognoscuntur esse brutales. Contra Cacum igitur Alcydes, id est virtus, instat telis, id est rationibus, «Omniaque arma advocat», id est omnia cum quibus potest ipsum vincere, «et ramis vastisque molaribus instat». Rami quidem scientia rerum est, vasti molares gravitas sententiarum. Quid autem facit Cacus contra scientie lumen et monimentorum gravitatem? Ecce sequitur: «Ille autem, neque enim fuga iam super ulla pericli est, faucibus ingentem fumum (mirabile dictu) evomit involvitque domum caligine ceca prospectum eripiens oculis glomeratque sub antro fumiferam noctem commixtis igne tenebris». In statu ergo virtutum quas politicas dicunt, licet virtus vincat, cum passionibus tamen continuum certamen habet. Ergo Cacus, id est ipsa complexio, «evomit fumum» et «glomerat fumiferam noctem», turbulentiam scilicet passionum, «commixtis igne tenebris», dixit. Nam in hoc statu virtutum lumen passionum tenebris involutum est. Verum purgatorias virtutes advocans, «non tulit Alcydes animis seque ipse per ignem», id est virtutum lumen, «precipiti iecit saltu qua plurimus undam fumus agit nebulaque ingens specus extuat atra», hoc est ubi plurimum passiones urgent, et demum «hic Cacum in tenebris incendia vana vomentem corripit in nodum complexus et angit inherens elisos oculos et siccum sanguine guttur». Cacum vomere incendia vana dixit, non ignes, qui virtutem significant, sed incendia, id est commotiones. Quod autem dixit «corripit in nodum complexus» ad hystoriam respexit. Indissolubilem quidem nodum Hercules habuisse dicitur, quem veluti rem sacram et divinam mirabantur. Quis autem nodus fuerit non memini me legisse. Angit autem inherens quoniam multa constantia et perseverantia opus est ut complexionis violentia superetur. Tunc autem patet domus et «rapine celo ostenduntur», et trahitur «pedibus» Cacus, «informe cadaver». Nam Gerione, hoc est carne, victo, victoque Caco, id est complexione, trahitur Cacus pedibus, id est sequitur virtutis imperium. Nec impertinenter dixit Servius hunc fuisse servum Evandri. "Andros" enim "homo" dicitur, "eu" "bonum". Rationale quidem est quod homini bono subiciantur mali tanquam imperfectum perfecto. Sed invalescente malicia Hercules, hoc est virtus, auxiliatur Evandro, id est humane bonitati. Unde et dictum est: «Attulit et nobis aliquando optantibus etas auxilium adventumque dei». Denique, ut ad dimissa redeam: «Reddidit una boum vocem». Notanter feminam posuit et non marem, que pertinet ad sensitivos affectus, quoniam primus motus est sensibilis appetitus, deinde voluntatis seu rationis. Demum cum Maro quatuor tauros totidemque iuvencas tradat rapuisse Cacum, aliter Fastorum primo notat Ovidius. Inquit enim de Hercule loquens: «Dumque huic hospitium domus est Tegea, vagantur incustodite lata per arva boves. Mane erat. Excussus somno Tyrinthius heros de numero tauros sensit abesse duos». Videsne duos principes poetarum, dum eandem materiam tractant, quam longe dissentiant, imo quodam modo contradicant? Sed licet hec repugnantia sit in verbis, nulla contrarietas est in sensu. Et quid Virgilius senserit superius dictum est. Cumque tauri nostros significent affectus, expressit illos Ovidius in duobus. Nam si illos dividas per obiecta, cum illa bonum sint et malum, vel per subiecta, cum sint appetitus sensitivus et voluntas, certum est hos affectus, quotquot sint, in duo solum capita dispartiri, ut non minus duali numero notet Ovidius quam Virgilius per octonum. Nec ad diversitatem assignetur quod Maro posuerit mares et feminas, Naso vero solummodo ponat mares. Nam masculinum femininum concipere verum est. Unde Virgilius: «Modo namque gemellos, spem gregis, ah silice in nuda connixa reliquit». Non enim possunt esse spes gregis edi duo si mares sint, sed masculum et feminam intelligens per gemellos, que vox masculini generis est expressit. Et hec de Caco dixisse sufficiat. Que restant sibi compleat studiosus.

<sal. lab. 3.31>	De Occeano, cum quo pugnavit Hercules, quod certamen sit in ordine labor vigesimus quartus. Non terra solum laboravit noster Hercules sed in mari. Nam ut inquit tragicus in Oetheo, «Tulimus Occeani minas, nec ulla valuit quatere tempestas ratem quamcunque pressi». Credibile satis est quod, cum transivit Hercules ad ortos Hesperidum spoliandos, habuerit cum occeani Euripo pugnare, quod erat maris tractus sive commotio et estuatio. Quicquid autem et quandocunque fuerit, hoc negari non potest, ipsum expertum fuisse minas Occeani et in rate positum laborasse. Hoc quidem forte bonum esset simpliciter hystoricum credere nisi maximum foret et preter hystorie fidem quod nullam ratem quam Hercules presserit potuisse quacunque tempestate quati. Videamus igitur quid naves possint apud poetas significare. Non erit equidem, ut arbitror, legentibus iniocundum. Et sicut ad Iohannem ser Duccii meum scribens memini, me dixisse, quid aliud naves significant quam nostram voluntatem? Sicut enim navi per mare ferimur, sic et voluntate in nostras ferimur actiones. Habet autem navis tria moventia; habet totidem et voluntas. Movet equidem voluntatem influentia celi; movet autem naves aerea vis ventorum. Movet voluntatem appetitus subiacens sensitivus; movet navem supposita vis aquarum. Movetur voluntas arbitrii libertate, imo, si pressius respiciamus, incedit; movetur, imo graditur, navis quasi pedibus equali depositione vel interrupta alternatione remorum. Habet navis clavum, cuius regimine quicquid ipsam movet gubernatur; habet voluntas rationem, cuius moderamine dirigitur et salvatur. Cui si gravitas virtutis accesserit, in finem suum pergit, qui non potest esse quomodolibet nisi bonum, preterquam si vis erraverit cognitiva bonum esse diiudicans quod sit malum; parique ratione gubernatorem habet navis, consilio cuius attingit portum nisi contingat eum errare deceptum. Hercules igitur noster, hoc est virtus vel homo, sicut sepe diximus, virtuosus, fert Occeani minas, id est subiecte sensualitatis motus. Nec ulla potest tempestas ratem quatere quamcunque presserit, hoc est nulla celestis influentia voluntatem quam virtutis formaverit habitus superare valet. Habet navis proram anterius, scilicet rostrum. Habet et puppim, que posterior pars est navis, cui affixus est clavus ratis secundum motum quemlibet directivus. Sic voluntas habet primam partem, que est tendere in obiectum. Habet et in fine rationem qua terminus voluntatis, id est electio, gubernatur. Cum autem perfecta navigatione naves attigerint portum, «anchora de prora iacitur, stant litore puppes», ut inquit Maro, hoc est voluntas per complacentiam inheret obiecto quod iam anima fuit adepta. Que inherentia per anchoram designatur. Stant autem litore puppes, hoc est quiescunt rationis discursus, quibus ipsa non indiget ulterius gubernari. Hec est navis qua Charon, hoc est libertatis arbitrium, quod est actus voluntatis et rationis, ancipitem ducit et determinat voluntatem, quod in quarto libro latius prosequemur, cunctos ad Stygiam paludem transfert. Hac vectus in Italiam defertur Eneas, ubi gerat bellum cum vitiis et triumphet. Sed forte quesiverit aliquis quid sibi velit viginti navium classis. Inquit enim Eneas: « Bis denis Frigium conscendi navibus equor, matre dea monstrante viam data fata secutus». Sed altissimum est hoc misterium et alterius tractationis, ut convenientius forte foret istam speculationem relinquere studiosis. Ne tamen quod michi super hoc venit in mentem videar aliis invidisse, dicam de hoc plane quid sentiam; subtiliora poterit quivis alius invenire. In qua quidem re premittendum est, sicut supra me commemini retulisse, quod Macrobius, Fulgentius, et omnes qui sanius intellexerunt volunt Maronem anime descensum in corpus suo poemate descripsisse. Unde ab "enos", quod Grece, Latine "habitator" dicitur, Enee nomen deflexum est, quo non incongrue rationalis anima designatur. Que licet corpus non circumscribat, cum incorporea sit, sic tamen circumscribitur a corpore quod informat quod extra corpus taliter unita nichilum operetur. Anime vero iuxta Platonem et eius scolam eterne et ab eterno create sunt et suis, ut opinantur, stellis singulis singule distribute. Quas post relicta corpora, «ubi mille rotam volvere per annos, Letheum ad fluvium deus evocat agmine magno, scilicet immemores supera ut convexa revisant rursus et incipiant in corpora velle reverti». Hanc opinionem, licet impia sit, poetarum princeps secutus dixit: « Bis denis Frigium conscendi navibus equor ». Viginti quidem gradibus voluntatis descendit anima priusquam corpori coniungatur. Et prima quidem navis, hoc est voluntatis actus, est, ut supra dictum fuit, in corpora velle reverti. Nam quid descendens anima ab illa celestium altitudine patiatur et contrahat aliqualiter describit Macrobius in Somnio Scipionis. Inquit enim: «Anime beate ab omni contagione corporis libere celum possident. Que vero appetentiam corporis huius quam in terris vitam vocamus ab illa specula altissima et perpetua luce despiciens desiderio latenti cogitaverit pondere ipso terrene cogitationis paulatim in inferiora delabitur. Nec subito a perfecta incorporalitate luteum corpus induitur, sed sensim per tacita detrimenta et longiorem simplicis et absolutissime puritatis recessum in quedam siderei corporis incrementa turgescit. In singulis enim speris que celo subiecte sunt etherea obvolutione vestitur ut per eas gradatim societati huius indumenti testei concilietur». Post multa vero per singulas speras ista prosequitur, que sibi querat studiosus. Sufficit autem nobis quod tanto teste descensum quem volumus ostendamus, et quod primus motus sit appetere corpus. Nam ut idem autor refert de animabus que iam a celo discedunt: «Descensure cum adhuc in Cancro sunt, quoniam illic posite necdum lacteum reliquerunt, adhuc in numero sunt deorum. Cum vero ad Leonem labendo pervenerunt, illic condicionis future auspicantur exordium». Post primum igitur voluntatis motum, qui est, ut sepe diximus, in corpora velle reverti, secundus motus est a sua stella speraque octava discedere. Tertius autem erit in confinio sperarum aplanes et Saturni, quartus cum iam Saturno inheserit, quintus in illo sequenti confinio, sextus in Iove, septimus in coniunctione sequentis spere. Octavus erit in Marte. Nam nonum excipiet egressus Martie spere et introitus in Phebeiam. Decimum potentia solis incutiet, duoDecimum Venus, quartum Decimum Mercurius, sextum Decimum vero ultimus celestium planetarum luna, Decimum octavum ignis vigor. Vigesimum vero complet aer et animantium regio, que terminatur ad terram, ubi iuxta primum affectum informando corpori copulatur. Nam qui restant imparium numerorum assignandi motus facile potest lector percipere. UnDecimum enim motum suggeret sinzugia sperarum solis et Veneris, tertium Decimum Veneris et Mercurii, quintum Decimum Stilbontis et lune, septimum Decimum celestium passivorumque coniunctio, quam esse novimus in concavo orbis lune. Decimum nonum vero complebit contiguitas elementorum levium, ubi videlicet ignis ad supremam partem aeris terminatur. He sunt viginti naves, hoc est viginti voluntatis motus quibus anima iuxta Platonicos a lactei circuli regione descendit in corpus secundum locorum varietatem variis affectibus immutata. Qui autem vel quales illi motus esse potuissent, ut homines possumus opinari, solus autem deus sicut omnia novit et fecit quemve nec latent etiam que nec in preteritum fuerunt et omnino futura non sunt scire potest si descensum huiusmodi statuisset quales futuros esse voluisset. Verisimile autem est paulatim descendentem animam dimissuram fuisse purum «ethereum sensum atque aurai simplicis ignem», ut secundum sperarum influentias, effectus atque confinia voluntas anime varianda fuerit semperque magis a simplicitate discedens terrestrem illuviem conceptura. Quando autem facte sunt he naves nisi «postquam res Asie Priamique evertere gentem immeritam visum superis, ceciditque superbum Ilium et omnis humo fumat Neptumnia Troia»? Quid sunt res Asie nisi status orientis, ubi constat primos homines habitasse? Quid superbum est Ilium nisi de suprema regione materiale conceptum corpus quod per Ilium, id est yle, hoc est materiam, designatur? Quid est post eversam gentem Priami nisi destructis primis hominibus, quos desinere necesse est ut descensus anime celo reddite reducatur? Nam si, ut philosophi volunt, ab eterno mundus fuit, et anime non est assignare primam vicem qua anima corpori coniuncta sit, ut ab eterno iuxta traditiones ipsorum, id est sine principio, fateri oporteat animas desertis corporibus in sua sidera revocatas, «rursus ut incipiant in corpora velle reverti». Sed ubi fiunt he naves? Audi poetam secretum hoc mirabiliter revelantem. Loquentem enim Eneam introducit et vice totius humani generis conquerentem: «Diversa exilia diversas querere terras auguriis agimur divum». Anima quidem a celo descendens in terris exulat donec in celestem patriam revertatur. Et sequitur: «Classemque sub ipsa Antandro et Frigie molimur montibus Yde». Quid est Antandrus nisi tempus illud quo anima licet vivens adhuc homo non est? "Andros" enim Grece, Latine dicitur "homo"; "anti" "contra" est. Quid enim magis homini contrarium quam anime dissolutio a corpore, qua desinitur esse homo? Fit etiam ista classis sub montibus Yde. Quid autem, aliud per Ydam intelligamus, cum "ydos" Grece, Latine "forma" dicta sit, quam exemplar illud cuiuslibet rei quam. Plato paululum diducto vocabulo vocavit "ydeam", sub cuius montibus, id est sub cuius altitudine (est enim in mente divina hominum corporalis existentia), producitur et figuratur? Denique dicit Eneas: «Bis denis Frigium conscendi navibus equor». « Bis denis» inquit littere et hystorie serviens, hoc est "cum bis denis", sed allegoriam etiam innuens. Bis denis, id est per bis denas naves, equor, hoc est speram hanc passibilium activorumque, conscendit, « matre dea monstrante viam data fata secutus ». Mater Enee Venus dicitur, ad quam volunt omnes generationis officium pertinere, ut et in hoc pateat humane nativitatis illud quod intendimus sacramentum. Nam quod dixit « data fata secutus », altiorem doctrinam attingit, qua verissimum est tragicum illud: «Fatis agimur, credite fatis», et reliqua que sequuntur. Quod autem "secutus" dixit, ipsam de qua intendimus exprimit voluntatem. Tempestate tamen Eneam, hoc est animam, iactante, cum homo nascitur, «unam que Licios fidumque vehebat Orontem», ut summam attingam, tempestas absorbet. Orontes, ut interpretatores ponunt, "conceptus" interpretatur. Nam et Latine ab oriendo dici potest Orontes. Nec inconvenienter rex Liciorum dicitur, et prima navis Licios ferens. Licia enim regio est adiacens Frigie minori, in qua responsa dabantur Apollinis apud Pataram civitatem sex mensibus, aliis vero sex apud Delon. Et quoniam conceptus hominis principium est, a quo Licii, hoc est divinatores, hominum fata portendi volunt, convenientissime prima navis, hoc est primus voluntatis motus qui est «in corpora velle reverti», Oronti, id est conceptui, et Liciis, id est divinatoribus, assignatur. Et quoniam anima iam unita corpori desinit velle quod assecuta est, eleganter in illa tempestate que nativitas est navis hec perit et mergitur. Pereunt et Licii propter artis quam profitentur fallacias. «Apparent» tamen «rari nantes in gurgite vasto», quoniam paucissimi sunt, sive id fors faciat sive coniectatio quedam sive revelande veritatis divinus quidam spiritus qui de fatis hominum vera respondeant et iidem ipsi, licet aliquando vera pronuntient, mox tamen mendaciorum quasi pelago submerguntur. Eneas autem pacata tempestate nativitateque peracta, cum septem navibus intrat in portum, qui nichil aliud est quam antrum humani corporis, ubi «fessas non vincula naves ulla tenent, unco non alligat anchora morsu». Nam semper quicunque sint voluntatis motus liberi sunt. «Hinc atque hinc vaste rupes», humeri videlicet, «geminique minantur in celum scopuli », dextra scilicet pars atque sinistra capitis, quod, licet unum sit, geminum tamen esse videtur. Nam et ante cranei generationem ossa capitis anterius divisa duorum formam exhibent scopulorum. Et quod hoc senserit patet. Mox etenim ad unitatem rediens subdit: «Quorum sub vertice late equora tuta silent». «Sub vertice» quidem, non «sub verticibus» dixit. Vel geminos scopulos dixit propter intellectum atque rationem, sub quorum vertice, id est altitudine, silent equora tuta, hoc est sensibilium commotiones quas vigor intellectus comite ratione quasi equora tuta, hoc est innocua, faciunt. Septem autem naves septem voluntatis actus sunt quos prima etas conservat et nutrit. Nam ut vult Macrobius, in sole capit «sentiendi opinandique naturam». Sentiendi ergo vim in sole receptam et plantandi in superiori confinio spere lune, augendi vero in ipsa celorum infima regione, que circulus lunaris est, et quatuor alias, de quibus sub luna superius fecimus mentionem, secum anima defert in corpus. Que quidem nichil sunt aliud quam quatuor complexiones quas elementorum qualitates gignunt, quarum impulsu infantia regitur et movetur antequam alias duodecim separatas inveniat. Iuxta navium numerum septem cervos interficit quibus interim hec turba navium saturatur. Septem autem cervi sunt septem anni infantie, quo tempore anima recens unita corpori sentiendi potentia inserendique corporis et augendi natura et quatuor complexionum voluntariis motibus pascitur et cibatur. Nec inconvenienter anni per cervinam effigiem figurantur. Reiuvenescunt equidem, si physicis credendum est, cervi, reiuvenescunt et anni in sua principia redeuntes. Et quia per formam spericam, qualis est anguis in caudam versi, sicut supra diximus, significatur annus, similiter et cervus supinans super tergum caput posterioraque attingens cornibus orbis et per consequens anni figuram gerit. Pergentes etiam gregatim recumbit sequens capite super posteriora precedentis, et annus sequens eodem instanti capit initium quo precedentis ultima terminatur. Devoratis autem cervis, id est peracta infantia, reperit Eneas socios et alias duodecim naves, id est voluntatis affectus, qui sublimiores et quasi celestes sunt. Nam per illos iam tunc incipit operari et uti ratione sicque omnibus sequentium etatum temporibus repertis voluntatis gradibus utitur. Sed tandem puericia, pubertate, iuventaque peractis quinta etate converso Enea totis affectibus ad religionem inflamantur naves, hoc est voluntatis motus, et superiorum amore quasi immissis ignibus accenduntur. Quo quidem incendio, sicut inquit Maro, «omnes quatuor amissis servate a peste carine». Celestes enim illi voluntatis affectus, qui per octo speras et septem ipsarum interstitia sive coniunctiones concepti fuerunt, ab hoc incendio reservantur. «Udo» tamen «sub robore vivit stupa vomens tardum fumum, lentusque carinas est vapor», id est quod ipsis fumosum et rationem perturbans terrestreque inheserat consumitur. Sedatur tamen imbre celitus misso combustio. Nam superior hominis pars, hoc est ratio, ad illa que necessaria sunt reservat voluntatem et motus eius. Et quia taliter affecta voluntas res divina potius quam humana est et penitus incorruptibilis, ideo dictum est, cum Turnus terrestre parabat incendium, «Maria ante exurere Turno quam sacras dabitur pinus». Et sequitur ipsarum deificatio: «Vos ite solute, ite, dee pelagi». In eo quidem quod dixit, «ite solute», plane naturam voluntatis expressit, que, si libera non sit, omnino voluntas esse non potest. In eo quod subintulit, « ite, dee pelagi», expiate voluntatis vim et officium demonstravit, utpote que sic affecta mari, hoc est temporalibus fluctuque sensibilium, non corrumpatur ulterius, quod immortalitatis est, et ipsorum regimen non relinquat, quod vere divinitatis esse dignoscitur, cuius est omnia gubernare. Hec habui super materia navium que referrem. Scio tamen et et sentio quo totum explicetur deesse quam plurima que scientes relinquimus studiosis. Urbanius quidem est aliis et scribendi et se exercendi prebuisse materiam quam preripuisse.

<sal. lab. 3.32>	De Calpe, quam etiam Hercules apud occasum rupit et in terram occeanum immisit. Qui labor erit vigesimus quintus. Legitur et aliter Hercules noster cum occeano pugnasse. Quam pugnam tangit tragicus in Furente. Dixit equidem: «Penetrare iussus solis estivi plagas et adusta medius regna que torret dies utrinque montes solvit abrupto obice et iam ruenti fecit Occeano viam». Sed in Oetheo scripsit idem autor: «His fracta Calpe manibus elisit fretum». Pomponius autem introitum occeani mare mediterraneum facientis describens inquit: «Deinde est mons prealtus ei quem ex adverso Hyspania attollit obiectus. Hunc Abilam, illum Calpem vocant, Columnas Herculis utrunque. Addit fama nominis fabulam Herculem ipsum iunctos olim perpetuo iugo diremisse colles, atque ita exclusum antea mole montium occeanum ad que nunc inundat admissum». Et Plinius clarius designans nomina situsque prefatorum montium inquit: «Proxima autem faucibus utrinque impositi montis coercent claustra, Abila Africe, Europe Calpe, laborum Herculis mete. Quam ob causam indigene columnas eius dei vocant creduntque perfossis exclusa antea admisisse maria et rerum nature mutasse faciem». Hec eadem Martianus, quamvis volumen eius quod michi venit in manus non Abilam sed Abethnam ascripserit Africe, quod ego scribentium, non autoris errorem puto; adeo ceteri concordant in Abila, licet Solinus non Abilam sed Abinnam, ut antiquissimi codices habent, scribat. De illis autem montibus ait: «Qui utrinque prominentes dici columne Herculis meruerunt, quod testimonio vetustatis laboris Herculei limes in illis sit consecratus, siquidem ultra eum progredi consumpte telluris invia prohibebant». Hec Martianus. Mox autem a tam elegantis rationis maiestate discedens conversus ad fabulas subdit: « Denique et iam hoc de eius sacre virtutis possibilitate persuasum, quod, cum antea natura terris maria dispararet ac tantum cingi circuitu firmaret occeanum, montium predictorum effossis radicibus divulsoque confinio camporum devexis lacunisque terrarum improvisum pelagus in usum impigre mortalitatis admisit permutans orbis faciem natureque discrimina». Que Martiani verba pro tanto posui quod videatur hanc materiam copiosius et magis varie quam aliorum aliquis attigisse. Satis autem, licet supra vires hominis videatur, credibile dici potest et reputari quod, cum reliquisset rerum ordo tellurem que nunc mari mediterraneo premitur vastam stagnis situque declivem adeo quod Africe et Europe commertia prohiberet, aliquem ex Herculibus pervidisse modice terre scissura posse navibus fieri pervium quod ex tunc rerum natura fecerat in accessum. Potuit etiam, cum aliqualiter occeanus influeret, aditum ampliasse, ut unda liberior in continentis media penetraret. Potest etiam naturalem et illum egressum qui tantum aquarum abeuntium ex occeano concipit non opus aliquod hominis sed talis terre dispositio recepisse. Et quoniam, ut supra diximus, heroica virtus Herculi creditur contigisse, que humanam potentiam transcendit, occasionem prebitam fabulandi non est nefas credere, ut quod supra vires hominis fuerit vero heroi, id est Herculi, tribueretur. Potest etiam, cum ibidem, ut innuit Plinius et clarissime testatur Martianus, fuerit limes et terminus laborum Herculis consecratus, obscurante vetustate rei geste veritatem oriri de abscissione tante molis opinio que locum fabule dederit proclivibus mentibus hominum ad omne maximum de viribus communis dei credendum, quem universa gentilitas adorabat. Quia tamen, si quid in hoc allegoricum est, cum sequentis laboris tractatu melius coniungetur et brevius, igitur ad sequentia transeamus.

<sal. lab. 3.33>	De mari et Syrtibus cum quibus pugnavit Hercules, qui labor erit vigesimus sextus. Habuit et Hercules noster cum mari Syrtibusque certamen. Quod quidem quale fuerit notat tragicus in Furente. Cum enim Megera de reditu Herculis ab inferis desperaret et ipsam consolaretur Amphytrion dicens, «Meliora mente concipe atque animum excipe. Aderit profecto, qualis ex omni solet labore, maior», et illa post aliqua reddidisset, «Demersus ac defossus et toto insuper oppressus orbe quam viam ad superos habet?» replicavit Amphytrion quod ad propositum nostrum est: «Quam habebat cum per arentem plagam et fluctuantes more turbati maris abiit arenas bisque discedens fretum et bis recurrens, cumque deserta rate deprensus hesit Syrtium brevibus vadis et puppe fixa maria superavit pedes». Hanc Herculis occupationem, si secundum hystorie fidem fuit aut esse potuit, in tertio Africe sinu credimus extitisse. Qui, sicut vult Plinius, «in geminos duarum Syrtium dividitur» tractus, qui terram ad quam «siderum observatione per deserta», serpentes et arenas «iter est excipiunt». De quo Martianus: «Tertius sinus dividitur in geminos duarum Syrtium recessus vadoso ac reciproco mari ». Et ut hunc locum plenius ad carmen tragici referamus, audiamus et Solinum qualitatem Syrtium describentem. Inquit enim: «Inter Syrtes quavis terra pergentibus iter sideribus destinatur nec aliter cursus patescit. Nam putris soli faciem aura mutat et minimo licet vento tantam diversitatem flatus efficit ut subinde eversis Syrtibus locorum nulla indicia agnitioni relinquantur, dum modo que fuerant tumulus ardua in valles residunt, modo que vallis pressa cetu pulveris aggerantur. Ita etiam continens naturam maris vi patitur; nec interest ubi potius sint procelle, cum ad exitium viantium elementis congruentibus in terris flabra seviant, in mari terre». Nam et superius dixerat: «Cyrenensis extenditur inter duas Syrtes, quas inaccessas vadosum ac reciprocum mare efficit. Cuius sali defectus et incrementa haud promptum est deprehendere, ita incertis motibus nunc in brevia reicit dorsuosa, nunc inundatur estibus inquietis, ut autor est Varro, perflabilem ibi terram ventis penetrantibus subitam vim spiritus citissime aut revomere maria aut resorbere». Ergo per locorum congruentiam satis patet tragicum de Syrtibus intellexisse. Nam quod Plinius et Solinus scribunt notatur ibi, «Et fluctuantes more turbati maris abiit arenas», et quod subdit, «Bisque discedens fretum et bis recurrens», tetigit Martianus atque Solinus inquiens «vadoso ac reciproco mari ». Et licet ex his que pluribus locis dicta sunt possit occulti sensus elegantia reperiri, nichilominus tamen ulterioris doctrine gratia volo et hanc non solum huius sed etiam precedentis capituli fabulam coniungendo moraliter pertractare. Hercules igitur, qui plerumque, sicut dictum est, figuram tenet hominis virtuosi, quantum ad has pugnas pertinet, typum habet potentie rationalis. Occeanus autem sensualitatem figurat. Nec immerito: dicitur enim occeanus ab "ocis" Grece, Latine "velox". Nam sensitivorum affectuum tanta velocitas est quod et rationis examen preveniant et eligentem antevolent voluntatem. Mare vero ab amaritudine dictum volunt, quo res temporales et fluxas, que, cum occupatione laboris queruntur, sollicitudinis igne retinentur, lacrimarum atque meroris anxietate perduntur, significari volumus. Quid enim amarius occupatione querendi, possidendi sollicitudine, et turbatione perdendi? Terrestris autem pulveris illa commotio per quam transitus observatione siderum fit, terrenas delicias, que ad gulam ac tactum pertinent, denotat, per quas, nisi semper mentis oculus dirigatur, ad supera non possumus incolumes pertransire. Si autem anima in sue quasi divinitatis essentia consideretur, semper stare deberet supra sensuum fluctus in intellective sublimitatis maiestate. Sed Hercules, id est potentia rationalis, sinum aperit occeano, hoc est sensualitati, divisis abinvicem promuntoriis que Calpem et Abilam diximus appellari. Quid sunt hec promuntoria nisi vis irascibilis et concupiscibilis? Que licet realiter unum sint (ambo quidem tendunt in bonum, concupiscibilis scilicet in bonum eo quod bonum, irascibilis autem etiam in bonum, sed in eo quod arduum atque difficile sed adipiscibile), ratione tamen diversa sunt et abinvicem dividuntur. Et inter hec a rationali virtute, quam significat Hercules, admittitur occeanus, id est sensualitas, qua dum vivimus non possumus omnino carere. Extra latitudinem quidem boni, cuius extrema sunt Calpes et Abila, id est summa facilitas et ardua difficultas adipiscendi, Hercules, id est ratio, excludit occeanum, id est sensualitatem, nec ipsam recipit vel admittit. Ratio quidem non sinit quod desideria nostra ad impossibile dirigantur vel ad illa que mala sunt. Et irascibilis quidem vis per Calpem significatur, quod promuntorium versus arduum Aquilonis ab Abila recedit. Dictum Calpe quasi "calos elpe". "Elpe" quidem "spes" est, "calos", "bonum" vel "pulcrum". Nisi enim pulcra vel bona spes hortaretur ut quod apparet difficile nancisci possimus, nunquam ad illud noster rationalis affectus respiceret vel efficaciter moveretur. Ex quo tum ex situ, qui est versus arduum Arcthice regionis, tum ex nominis ratione plenissime constat vim irascibilem per Calpem significari. Nec minus per Abilam designatur vis illa quam concupiscibilem dicimus. Abila siquidem quasi "avila" ab avendo, id est cupiendo, dicta est, idque promuntorium declivia respicit meridiei, quod ad facilitatem concupiscibilis pertinet. Et hec satis, quantum ad Calpem et Abilam pertinet precedentisque capituli materiam spectat, dicta sint. Nunc ad laborem qui ad ea que hoc capitulo dicta sunt attinet veniamus. Quanquam igitur ratio solum in boni finem, ut dictum est, occeanum, id est sensualitatem, admittat inter Abilam atque Calpem, tanta tamen vis est sensibilium quod «puppe fixa», sicut inquit tragicus, Herculem, id est rationem, oporteat maria pedibus superare. Obiectum equidem delectabile non solum sensus movet et inferiorem anime partem sed totam sepe conturbat et comprimit rationem. Vis enim superior anime ratio dicitur, que iuxta sententiam Augustini duas habet partes vel differentias. Inquit enim ille librorum De Trinitate duodecimo circa principium: «Ascendentibus igitur introrsum quibusdam gradibus considerationis per anime partes, ubi incipit aliquid occurrere quod non sit nobis commune cum bestiis, ibi incipit ratio; ubi homo interior iam possit agnosci. Rationis autem pars superior eternis rationibus conspiciendis vel consulendis adherescit, portio inferior ad temporalia gubernanda deflectitur ». Hec ille. Periclitatur igitur ratio vi sensuum, quam intendat complacentia quedam obiectorum, et ipsa fruitio, que videatur nimium oblectare. Hec autem temporalia, si ad cibum, potum, aut libidinem pertinent, per terram, a qua nascuntur, figurantur elegantissime. Et quecunque per hec circa rationem nascitur perturbatio per terre commotionem, que in agitatione Syrtium legitur, designatur. Que vero pertinent ad delicias, honores, dignitates, famam, et similia, quia fluxa et labilia sunt, per mare, quod est suapte natura mobile, significantur. Ergo Hercules, id est ratio, « per arentem plagam et fluctuantes more turbati maris arenas abit», hoc est inter illa que ad victum pertinent et ipsorum commotiones, inter quas, ut volunt Plinius et Solinus, sine siderum observantia non patet iter. Sidera significant celestem regionem ad quam veluti patriam, quam sumus iuxta Platonicos revisuri vel, sicut recte fidei pietate creditur, accepturi, mentis oculos dirigentes omnem terrenarum cogitationum vim et turbulentiam superamus, sicut noster Hercules incolumis Syrtium violentiam peragravit. Abiit etiam noster Alcydes per «bis discedens fretum et bis recurrens» atque «deserta rate deprensus hesit Syrtium brevibus vadis». Divitie siquidem et alia que sunt subiecta fortune sepe, sicut videmus, discedunt et redeunt. Unde, sicuti diximus, per fretum Syrtium figurantur. Et quoniam maximum est inter hec versari quin cor ad ipsa plus etiam quam oporteat apponamus, heret Hercules, id est ratio, «fixa puppe», id est voluntate, ad hec fortune ludibria, instrumenta magis quam deceat applicata. Sed omnium victor Hercules, id est virtus et ratio, «maria superavit pedes», hoc est arbitrii libertate. Nec miretur aliquis quod fixa puppe, id est voluntate, per libertatem arbitrii fugiat Hercules. Sicut enim due sunt partes rationis, ut Augustini autoritate probatum est, sic habet et annexas geminas voluntates, primam qua superior pars rationis pergit in eterna, alteram qua gubernationi temporalium admiscetur. Nam cum superior ratio non detineatur temporalibus, inferior tamen sic ipsis inheret pro regimine corporis quod illam non impediat suis pedibus ambulare. Ut optime fictum sit Herculem, id est rationem, inferioris partis voluntatem fixam temporalibus retinere necessitate nature, superiore vero rationis parte voluntate sua quasi pedibus ambulare. Ceterum promuntoria illa duo columne vocantur Herculis quoniam illic sunt sensualitati prefixi quidam termini rationis, inter quos sensualis evagatio quasi columnis, ne in declive proruat vel nitatur ad inaccessibile, sustinetur.

<sal. lab. 3.34>	De Amazonibus, quas vicit Hercules, labore scilicet vigesimo septimo. Amazonum genus, ut Trogus posuit, ab Scithia fuit. Pulsis enim duobus regiis iuvenibus, Plenoe scilicet et Scolopite, cum ingenti multitudine et in amnis Termodontis agros intra fines Capadocie sedes ponentibus a populis circumvicinis ob predandi molestiam coniuratione atque impetu facto ad internitionem usque delentur. Horum coniuges viduitatem exilio accessisse videntes libertatem armis defendere statuerunt. Quod cum strenue fecissent, animate sunt ut muliebrem rem publicam stabilirent, et equata viduitate cunctarum quicquid totius generis masculinum erat ferro absumunt. Et ne unius solum etatis regnum esset, ad propagationis ministerium finitimorum concubitus ineunt et adustis parte dextera mamillis, ut ad sagittandum expeditiores essent, reservant feminas, masculos autem necant. Hac igitur immanitate femineam successionem augentes non solum pacem ab initio quesitam armis tuentur ulte viros sed etiam arma foris movent et occupatis in Europa maximis urbibus spaciisque terrarum Asiam tentant, ubi non mediocre imperium quesiverunt. Remanenteque Marthesia regina ad res Asiaticas defendendas Lampeto cum reliquis copiis et ingenti preda revertitur in Europam. Marthesia vero in cursu barbororum opprimitur, cui successit filia Oritia, que non solum servate virginitatis et pudicicie splendore cunctis excellere visa est sed ingenti rerum gestarum gloria claruit mireque fines auxit et rem publicam Amazonum ampliavit. Tantaque fuit eius in re militari gloria quod dicatur Euristeus inter duodecim stipendia ab Hercule petivisse quod unius ex reginis Amazonum baltheum reportaret. Ad has igitur expugnandas quasi dignum Herculee virtutis monstrum advocata nobilitate Grecie cum novem longis navibus Alcydes profectus est offenditque reginam Anthiopen, Oritie sororem, cum illa foris militaret, maxima cum Amazonum multitudine non bello accinctas sed ocio resolutas. Aggressus igitur ipsas nil hostile penitus metuentes facile fugavit et vicit, captamque Menalippen Anthiope sorori restituit. Acceptaque pro restitutionis premio, quo satisfaceret iussioni regis, habuit arma regine et baltheum, que Euristeo, functus eo quod iniunxerat munere, presentavit. Hec est brevibus verbis hystoria quam tragicus attigit in Furente cum inquit: «Non vicit illum celibis semper thori regina gentis vidua Thermodontie». In quibus verbis aut victam innuit in Anthiopa Orithiam aut et Anthiopen pari virginitatis proposito voluit celebratam. Plenius autem expressit idem autor in eadem hanc hystoriam tragedia. Descripto quidem loco cuius, ut velle videtur, natura est, ut sequente capitulo recitabo, quod estate navibus, hyeme vero curribus peragretur, ait: «Stat pontus vicibus mobilis annuis, navem nunc facilis, nunc equitem pati. Illic que viduis gentibus imperat, aurato religans ilia baltheo, detraxit spolium nobile corpori et peltam, nivei vincula pectoris, victorem posito suscipiens genu». Nam in Oetheo breviter ait: «Hostisque traxi spolia Termodontie». Ausonius etiam in Tracia volens hanc gentem fuisse paucissimis inquit, sextum inter duodecim hunc laborem enumerans: «Trehiciam sexto spoliavit Amazona baltheo». Et quoniam hoc esse hystoricum certum est, sufficiat hec dixisse. Nam si quid est a maioribus allegorice positum sequenti capitulo recitabo.

<sal. lab. 3.35>	De Scithie regione, que, cum aspera sit, fuit tamen ab Hercule peragrata, qui sit labor duodetrigesimus. Hunc laborem ego non ponerem nisi tragicus ex proposito regionis huius asperitatem veluti laborem gravissimum recitaret. Inquit enim: «Intravit Scithie multivagas domos et gentes patriis sedibus hospitas, calcavitque freti terga regentia et multis tacitum litoribus mare. Illic dura carent equora fluctibus et qua plena rates carbasa tenderant, intonsis teritur semita Sarmatis». Cum igitur huc, ut proxime diximus, cum nobili iuventute Grecie novem navibus longis iverit Hercules, videndum est quam orbis partem adiverit. Satis enim obscure hec tradita sunt et ambigue. Geminas equidem Scithias esse manifestum est, unam in Asia, alteram in Europa. Hec quidem ultra Traciam quarto Europe sinu, qui ab Ellesponto incipit et in Meotidis terminatur hostio, continetur. Quam diverse gentes incolunt, inter quas famosiores sunt Gethe, quos, ut inquit Plinius, Romani Dachas dicunt, Sarmate, quos Greci Sauromatas appellant, Trogodite, Alani, Scitheque degeneres a servis orti, et alie plurime nationes. Dicti vero Scithe a "scithos" Grece, Latine "divisio", quod Europam ab Asia separent. Tota vero cum dextera Tanais ripa et mari mediterraneo terminatur; Asiatica vero sinistram eiusdem fluminis ripam tenet, habens flumina Phasidem et Araxem. Hos Perse, sicut refert Plinius, Sagas vocant. Habet autem populorum multitudinem, qui cum Parthis degunt. Horum famosiores sunt Sage, Massegete, et Essedones. Quam autem Scithiarum, Asiaticam vel inferiorem, adiverit Hercules non est promptum ostendere. Puto tamen hanc hystoriam ad Europam potius quam ad Asiam spectare. Et de hoc satis. Nunc ad allegoricum sensum accedamus. Nec velim in hoc, quod satis constat esse rem gestam potius quam fictam, novum aliquid invenire sed priorum potius vestigia sequi. Lactantius itaque Firmianus librorum quos contra gentes Divinarum Institutionum scripsit libro primo de Hercule multa referens inquit: «Non enim fortior putandus est qui leonem quam qui violentam et in se ipso inclusam feram superat iracundiam; aut qui rapacissimas volucres deiecit quam qui cupiditates avidissimas coercet; aut Amazonem bellatricem quam qui libidinem vincit, pudoris aut fame debellatricem; aut qui fimum de stabulo quam qui vitia de corde suo egerit, que magis sunt pernitiosa, quia domestica et propria mala sunt, quam illa que vitari poterant et caveri». Hec Lactantius. Possumus ergo dicere quod hec apud poetas innominata regina, secundum hystorias autem Anthiope dicta, que sorore Menalippe capta «aurato religans ilia baltheo, detraxit spolium nobile corpori et peltam, nivei vincula pectoris, victorem posito suscipiens genu» germanam ab Hercule meruit obtinere, figuram libidinis habeat eaque sit ab Hercule, virtute scilicet, superata. Nec inconvenienter Anthiope quidem dicta est ab "anthi", quod est "contra", et "opos", quod est "succus" sive "humor"; libido siquidem exiccat corpus. Unde merito contraria humori sive succo dicta est. Vel ab "ops", quod est "terra", sive "ope", quod est "auxilium", quoniam libidinosus concubitus contrarius est opi, id est terre, que corpus nostrum est, quia de terra sumptum est et in cinerem revertetur. Unde et poeticum illud: «Cinis et manes et fabula fies». Vel quia contrarius sit auxilio, quod quidem ferre virtutis et virilitatis est. Nichil autem enervat et effeminat ac diminuit vires nostras potentius quam libido. Nec incongrue dicitur Anthiope fore regina. Quid enim in hac carnis nostre sarcina magis libidine dominatur? Habet autem sororem Menalippen, hoc est ebrietatem oculis corruptis. Menas enim Bacus est. Unde et mene bace dicte sunt. Lippus autem passio est oculorum imminuens visum. Unde et lippi dicti sunt. Corrumpit enim ebrietas mentis lumen. Sorores autem sunt quoniam ambe de intemperantia generantur. Hercules igitur cum libidine pugnans Menalippen, id est ebrietatem, in potestatem suam redigit. Quo facto regina Anthiope deponit arma et discingit baltheum et suscipit victorem Herculem, hoc est virtutem, posito genu. Nam ut Terentianum proverbium habet, «sine Cerere et Bacho friget Venus». Cincta vero baltheum dicitur ad notandum quod semper libido prompta et accincta sit, quod fieri desinit si potus et cibi modestia temperetur. Tunc enim virtuti se dedens paret imperio rationis. Fit autem hec pugna in Scithia, que Asiam discriminat ab Europa, qui locus ferme medius est in nostro hemisperio super terram divisam in oriens et occasum. Libido quidem cum ad conservationem speciei instituta sit, media est inter vitia et virtutes. Hec autem terra quadrigis et equis hieme, sed estate navibus peragratur. Nam igne sepulto virtutum quasi hieme sensitivi brutalesque dominatur affectus, quos per equos supra, cum de centauris egimus, diximus figurari, et nedum singuli singulos ferunt sed ad hoc quasi quadrigis et curribus adhibiti combinantur; sed estate, id est sub igne fervoreque virtutum, navibus, hoc est voluntatis rationalis arbitrio, etiam libidinis regio discurritur et peragratur virtute motus libidinis moderante. Nam et naves voluntatem significare superius ostensum est.

<sal. lab. 3.36>	De Augei stabulo, quod Hercules magna difficultate purgasse dicitur, qui sit labor eius vigesimus nonus. Admonuit nos eruditissimus Firmianus ut de fimo quem egessit Hercules ex Augei stabulo referamus. Legitur ergo apud Plinium libro decimo septimo Hystorie Naturalis ad hanc ferme sententiam: « Fimi plures differentie; ipsa res antiqua. Nam apud Homerum regius senex agrum ita letificans reperitur. Augeas rex hoc in Grecia excogitasse traditur, divulgasse vero Hercules in Italia regi suo Stercuto, Fauni filio». Hec Plinius. Que si sunt ut ipse scripsit ignoro: adeo corrupti sunt illius autoris codices. Puto tamen veram tantisper stare sententiam. Huius autem laboris memoriam fecit tragicus in Furente: « Nec ad omne facinus clarum audaces manus stabuli fugavit turpis Augei labor». Quidam autem "Angei" legunt, exponentes Angeum non sicuti proprium nomen sed tanquam appellativum ab "ango", dicentes quod designavit tragicus Euristeum. Quod ego satis puto ridiculum. Ausonius enim dixit: «Septima in Augei stabulis impensa laboris». Et venerabilis Boccatius Lactantium secutus super Statium voluit Angeum fuisse filium Ligurgi a Salamina, allegans dicti poete carmen: «Murisque immane minantem Angeum». Quod ego salva Lactantii reverentia pluribus conspectis codicibus non inveni, sed in omnibus clare Antheum repperi, non Angeum. Fuit equidem unus ex Argonautis Antheus, quem Ovidius in octavo voluit ex Archadia ab apro Dyane apud Calidoniam interemptum. De quo tragicus in Medea: «Stravit Antheum violentus ictu setiger. Fratres, Meleagre, matris impius mactas», et cetera. Ut quicquid de Angeo legitur apud illum commentatorem aut autoris error fuerit aut scriptorum. Nam alius quisquis fuerit super Statium scribens Antheum, non Angeum, ponit. Lactantius autem, sicut in duobus antiquissimis libris repperi, clare dixit Angeum, ut mirum non sit si Boccatius tantam autoritatem secutus illud scripsit. Quod tamen, ut est, Lactantio tribuit, non ex sua persona confirmat, hunc errorem forte sentiens sed relinquens ut pleraque studiosis. Nunc igitur ad Augei stabulum revertamur. Et cum legatur Hercules agricultor fuisse, potest hoc secundum Plinium totum hystoricum reputari. Quia tamen, ut precedente capitulo retuli, Firmianus noster hoc vult et innuit misticum esse, dicamus et nos hac significatum hystoria quod noster Hercules omnia vitia de penetrali cordis egesserit. Nam cum omnia vitia simul connexa sint, ut unum ex altero per se vel per accidens oriatur, et prima vitia sint que corporalia dicuntur, qualia sunt peccata concupiscentie, in affectu cuius communicamus cum bestiis, non inscite voluerunt infectionem vitiorum significari per fimum, qui brutorum egeries est. Augeus autem hec habuisse stabula dicitur. Omnia quidem ferme peccata finem habent, si pressim respicimus, incrementi. Gula quidem augere vult corpus, libido prolem, avaricia censum, honorem ira, superbia dignitatem, accidia ocium. Et quoniam hec aliis contingere, quasi nobis erepta sint, contabescimus, accendit nostras mentes invidia, que, sicut dolorem incutit si videamus aliis ista contingere, sic desiderantes illis oppositum, quasi mala sint, voluptatem nostram querimus adaugere. Ut merito dicatur Augei stabulum sordes et immundicie vitiorum. Quod Hercules egerit, hoc est altior virtutum status, que purgatorie sunt, de quibus sequenti libro concedente domino disseremus. Nec sit mirum alicui, cum harum fabularum Greci dicantur autores, si quandoque videantur Latinum vocabulum vel alterius nationis assumpsisse. Querentes etenim omnia speciosa quicquid sonorum et pulcrum apud alios reppererunt non dubitaverunt assumere et ignotis quodam modo verbis abstrusos sensus alienis nominibus occultare. Ut videntes Augeum sic nomen proprium esse quod Latine significaret augmentum, et quod ipsa stercoratio agrorum ad frugum spectaret incrementa, ex occasione nominis usurpaverint materiam fabulandi. Etenim cum olim pars Italie, imo totum illud patrie quod ab initio nominabant Italiam, Magna Grecia vocaretur, permixtique forent Latini Grecis, facile fuit nos Grecas et illos vicissim Latinas voces alterutrum mutuari. Quamvis et Greci quod "augeo" dicimus per verbum "aucho" pronuntient expromendo litteram illam u, non ut vocalem sed consonantem, quam per y scribunt. Ch vero in g mutari testis est Priscianus in Orthographia. Ut etiam Augeas apud eos significare valeat incrementum.

<sal. lab. 3.37>	De Thessalia, quam inundatam palude dicitur Hercules ruptis montibus siccam tellurem et agrum frugiferum reddidisse, labore trigesimo. Quoniam, ut proxime diximus, Hercules noster agricola fuisse traditur, quod Rabanus in libris De Rerum Origine testatus est innixus autoritate Sexti Pompeii, quem ait hoc in suis hystoriis adnotasse, post fimi tractatum subiciamus hac ex occasione Thessaliam, quam undis opertam ruptis montium faucibus Hercules scribitur frugiferam reddidisse. Ad quod exprimendum tragicus nobis occurrit inquiens in Furente: «Diruptis qualis iugis preceps citato flumini querens iter quondam fecisti, scissa cum vasto impetu patuere Tempe; pectore impulsus tuo huc mons et illuc cecidit et rupto aggere nova cucurrit Thessalus torrens via». Sed Lucanus in sexto rem hanc et late et divine multis versibus prosecutus est. Primo quidem regionem montibus describit et ambit: «Thessaliam, qua parte diem brumalibus horis attollit Titan, rupes Ossea coercet», et cetera. Mox autem faciem vallis notat: «Hos inter montes, media qui valle premuntur, perpetuis quondam latuere paludibus agri ». Et post pauca, « Postquam discessit Olympo Herculea gravis Ossa manu subiteque ruinam sensit aque Nereus, melius mansura sub undis Emathis equorei regnum Pharsalos Achillis eminet», qualiter purgata sit tangit. Exinde subinferens quid ex aquis factum sit, inquit: «Ergo abrupta palus multos discessit in amnes», et cetera que sequuntur, describens, ni fallor, flumina quatuordecim que fuerint ex illius paludis confusione distincta. Hec autem sunt Eas, Inachus, Achelous, Euneos, Sperchios, Amphrisos, Anauros, Peneus, Apidanos, Enypheus, Asopos, Phenix, Melas, et Cithareus. His ergo fluminibus plurium carminum serie descriptis illa que successerunt ibidem queve gesta sunt explicat subinferens: «Ut primum emissis patuerunt amnibus arva, pinguis Bebritio discessit vomere sulcus», et reliqua que subiungit, signans inter alia varios illuc populos confluxisse, Bebritios scilicet, Lelegas, Eolidas, Dolopes, Magnetas, Minias, et Centauros. Qui populi septem sunt. Post que numerat singulares eventus rerum, quales sunt, quod a Neptumno «equorea percussis cuspide saxis Thessalicus sonipes, bellis feralibus omen, exiluit», frenati primum a Laphitis equi, Pegasea reperta navis, formata moneta ab Iono, rege Thessalo. Illic Phyton genita, illinc et Aloeus filios Gigantes montibus armavit in celum. Que omnia qui cupit distincte legere recurrat ad Lucanum in libro prefato. Credidi, fateor, usque nunc hoc totum sic esse fabulam quod solum ad hystoriam pertineret sive, ut irreprehensibilius loquar, ad hystorie possibilis argumentum. Potuit enim esse quod, cum ab initio rerum fuisset illa regio undis stagnantibus submersa, querentibus aquis exitum, quod montes illi fuerint abinvicem separati. Quod quia propter angustias fluminis exeuntis videretur humani laboris opera factum vel potuisse fieri vel plurimum adiuvari, locum exhibuit fictioni, ut Hercules, hoc est humana virtus, id fecerit, poetis fingentibus quod Herculea manu, ut Lucanus cecinit, vel pectore impulsum suo, sicuti tragicus, Olympo gravem discusserit Ossan et aquis recedentibus Emathis emerserit, ut dictum est. Quia tamen hoc Herculi soli vel manu vel pectore laboranti, sicut dictum est, ascribitur, videri debet propter fidem, hystorie comitem, que supra veritatem non ascendat, non hystoricum sed potius fabulosum. Videamus si possumus (deficit enim priorum doctrina que maxime venerit in manus meas) an aliquid misticum elici possit, et sicut traditur Hercules emissis aquis Thessaliam detexisse, sic et conemur remotis integumentis quid ex hac intelligi possit fabula revelare. Super qua materia me movent in admiratione quam plurima, sed peculiariter quinque montes, bis septem fluvii, populi septem, et illa que tandem ibidem gesta fuisse relatum est. In quibus equidem, aut fallor, plurima latere sacramenta necessarium est. Incipiamus igitur a montibus, quibus Lucanus cinctam fuisse descripsit Emathiam. Sed prius rationem nominum dicte regionis, quo reseremus dicendis aditum, videamus. Et ut inquit Solinus, «Thessalia eadem est et Hemonia». Est et, ut supra retuli, dicta Emathia. Et licet alias plurimas denominationes inveniatur habere, frequentius tamen aliqua predictarum trium appellatione denominari solet. Emathia vero dicta est ab "emath" Grece, Latine "sanguis", Thessalia vero quasi "festinans". "Thessala" quidem Grece "festinans" dicitur, "Emonia" vero quasi "extra monadem" vel "ex monade", vel ab "hemis", "medium", et tunc per aspirationem scribi debet "Hemonia". Quibus quidem vocabulis vite nostre curriculum designatur. Est etenim vita nostra in sanguine; unde Emathia. Est festinans, transiens velut umbra; unde Thessalia. Est et multiplex et ab unico rerum omnium principe deo, qui per monadem forte melius quam per aliquod aliud vocabulum significatur; a quibus omnibus Emonia dicta est. Est et eadem vita nostra medium inter ortum et interitum; unde et Hemonia cum h littera nominatur. Habet igitur Thessalia humane vite figuram. Et hoc tantisper presuppositum sit et fixum. Sed videntur he proprietates non humano solum generi verum etiam ferme cunctis animantibus convenire. Sed procedamus ulterius ut hoc misterium retegamus. Habet ista regio duos ab ortu montes, Peliona scilicet et Ossan. Quorum iste plagam estivalis solstitii nactus est, Pelion vero hiemalis; per quos duplex hominis nativitas notatur. Homo quidem secundum corpus nascitur, nascitur et secundum animam, que non ex potentia materie educta sicuti corpus sed vel, ut Plato voluit, ab eterno creata de celo lapsa humano coniungitur embrioni vel, sicut habet veritas orthodoxa, creata de nichilo dum creatur infunditur et dum infunditur creatur. Que quidem duplex nativitas nulli alteri competit animantium. Ut ex hoc necesse sit Thessaliam, Emathiam, atque Emoniam sive Hemoniam solum ad vitam hominis limitare iuxta predictorum nominum coniunctis dictis montibus rationem. Ab occasu vero traditur solus Pyndus quoniam, licet homo secundum corpus ac secundum animam mori possit, unum tamen et idem tempus utriusque interitus est. Inter hos duo sunt interiecti montes, Otris scilicet a meridie sed Olympus ab Arctho, sicut duplex est vita nostra, carnalis videlicet et virtutis, quibus hac anima perficitur, illa corpus, quoad fieri potest, cum anima conservatur. Hoc etiam satis dant intelligere bis septem fluvii qui per Thessaliam eruperunt. Et vitam quidem nostram septenario procedere horarum, dierum, ebdomadarum, mensium, et annorum, qui legerit Macrobium in Somnio Scipionis abunde potest et supra quam requirat saturitas intueri. Et ob id, ne aliena videar ostentare, dimittam, et ad alia veniamus. Longissimum humane vite tempus, sicuti maximus iuris consultus Gaius Cassius Longinus, vir consularis, Masurii Sabini successor, qui Tyberii temporibus floruit et usque in Vespasiani pervenit imperium, diffinivit, utque post ipsum inclitus Iustinianus ad Iulianum papam scribens instituit, centum annorum est. Quod tempus quatuordecim annorum ebdomadas et annos duos supputatione certissima comprehendit. Hec igitur quatuordecim septennia quatuordecim illis fluviis designantur. Quorum primus est Eas, quo totius infantie spacium figuratur. De quo quidem Lucanus inquit, «Purus in occasus parvi sed gurgitis Eas Ionio fluit inde mari», plane puritatem illius etatis et quod in aquas, hoc est vitia, minimum inclinetur quodque fluat in occasum, cum primo vite nostre momento, que cum infantia capit initium, incipiamus occidere, declarando. Nec abest ab hac ratione nomen. Eas enim quasi "Eoas", id est "oriens", dictus est quoniam hoc sit hominis viventis et in lucem editi primum initium atque etas. Hunc fluvium sequitur Inachus. Unde subiunxit idem poeta: «Nec fortior undis labitur avecte pater Ysidis». Namque secundum illud septennium quod puericiam terminat et ipsum rebus vitiosis nichil aut modicum implicatur aut movetur etate nondum obnoxia vel subiacente reatibus. Sequitur Achelous et Euneos: «Et tuus, Oeneu, pene gener crassis oblimat Echinnadas undis, et Meleagream maculatus sanguine Nessi Euneos Calidona secat». Hos duos pro pubertate, que puericiam suis septenniis consequitur, sumi posse satis probabiliter demonstratur. Et «Acheloum», teste Servio, «sicut Orpheus docet, generaliter aquam Greci veteres vocabant», per quas lapsus et mutabilitas adolescentie convenientissime figuratur. Unde traditur Achelous, quod et Lucanus attingit, Echinnadas, que Naiades quinque fuerunt, «cum bis quinque iuvencos mactassent rurisque deos ad sacra vocassent, immemores» eius in maria provolvisse, sicut in octavo Methamorphoseos refert Ovidius. Echinnades equidem vel ab "echinnos" Grece, Latine "corruptio", vel ab "herendo" dicte sunt. Que quinque sensuum typum habent, quibus vita nostra corrumpitur vel temporalibus detinetur. He mactant bis quinque iuvencos, hoc est affectus. Quilibet enim sensus ad sensibilia se dupliciter habet vel delectatione cupiendo vel fugiendo per tristiciam. Ad quorum epulas vocant agrestes deos, hoc est illas anime potentias quibus corpus nostrum, quod terreum et ager est, colitur, augetur, viget, nutritur, conservatur. Achelous autem, id est adolescentia, rapit ipsas et in freta provolvit, ubi fluctibus circumfuse vertuntur in insulas. Quas idem Achelous, ut dictum est, crassis oblimat Echinnadas undis. Cum enim adolescentia sequatur sensus et rapiat, merito Echinnadas in mare, hoc est humane vite pelagus, dicitur volvere et ipsas crassis undis oblimare quoniam etas hec corrumpat et terrenos omnino faciat sensus. Secundum autem septennium pubertatis per Euneum Calidona secantem, sicut idem poeta tradidit, figuratur. Dicitur enim Euneos quasi "euaneos", a "neos", "novum", et "euo", id est "insanio". Novas quidem insanias suggerit semper adolescentia. Secat autem hic fluvius Calidona. "Calos" enim Grece, Latine "pulcritudo". Insani quidem adolescentie motus libidine, que militat precipue inter formosos, singulariter provocantur. Et quoniam de utroque flumine latius in quarto dicturi sumus, ista sufficiant. Post adolescentiam igitur mox sequitur iuvente seu virilitatis status, qui depositis adolescentie motibus fervet tamen, sed cito currit ardor ille si pergatur in virtutem maturiore iam etate passionum violentiam extinguente. Unde sequitur Lucanus: «Ferit amne citato Malliacas Sperchyos aquas». Et quoniam hec etas incipit sedare vitia nec non vitam efficit in his qui tendant in virtutis habitum puriorem, subdit: « Et flumine puro irrigat Amphrisos famulantis pascua Phebi». Ex quo sequitur perfectioris vite condicio cum iam passiones contra rationis lumen et imperium non moventur. Unde subiungit: «Quique nec humentes nebulas nec rore madentem aera nec tenues ventos inspirat Anauros». Nam qui post quadragesimum et secundum annum nescit passionibus moderari, quas poeta per nebulas, humentem area, tenuesque ventos et ipsorum elevationes afflatusque significat, nunquam, crede michi, desinet esse moribus adolescens. Post hos tres fluvios venit autor ad Peneum, in quem tradit multa flumina cadere. Quem ego figurare puto sequentem hominis senectutem, in quam omnes habitus precedentibus etatibus acquisiti, sive boni sive mali sint, deferuntur. Et primo quicquid ultima iuventus, que per Apidanum designatur, acquisitum firmavit in habitum, quicquidve sequentium etatum consuetudo vel exercitium adipiscitur influit in Peneum. Unde sequitur: «Et quisquis pelago non cognitus amnis Peneo donavit aquas; it gurgite rapto Apidanos; nunquamque celer nisi mixtus Enipheus accipit Asopos cursus Phenixque Melasque». Et ut de fluminibus aliquando concludam, fluunt in mare extra Thessaliam, id est extra vite nostre terminos, omnes actus qui non generant habitus. Unde flumina quibus figuratur puericia et adolescentia et ipsum principium iuventutis, que, cum a iuvando dicta sit, post quatuor annorum septennia principium sumit, quo tempore non solum viribus, quod et pubertas facit, sed iam consilio potest quis rem publicam adiuvare; defluunt in mare extra Thessaliam. «Anauros» autem «et quisquis pelago non cognitus amnis Peneo donavit aquas», hoc est solidioris etatis actus, qui generant habitum, non extra Thessaliam defluunt sed in Peneum, hoc est ipsam senectutem, cui vita nostra traditur qualem precedentis iuvente tam actus et habitus quam tempora formaverunt. Ultimus autem fluvius desinens in Peneum (quem Lucanus Cithareum vocat quoniam ad mortem pertinet; unde et apud inferos nasci fingitur) non permiscet aquas proprias cum Peneo vel quia nullum generare potest habitum quem in senectutem mittat, cum ultimus numeretur et finem subnotet senectutis et vite, vel quia, cum mortem significet, vite flumini non miscetur. Unde sequitur Cordubensis: «Solus in alterius nomen cum venerit unde, defendit Cithareus aquas lapsusque superne gurgite Penei pro siccis utitur arvis. Hunc fama est Stygiis manare paludibus amnem», et cetera. De hoc, ut arbitror, intellexit Plinius, non Cithareum sed Horcon illum appellans. Inquit enim de Thessalia: «Hac labitur Penius, viridis calculo, amenus circa ripas gramine, canorus avium concentu. Accipit amnem Horcon nec recipit sed olei modo supernatantem, ut dictum est Homero, brevi spacio portatum abdicat, penales aquas dirisque genitas misceri recusans». Hec Plinius. Immutavit igitur poeta nomen et ordinem. Etenim cum Peneus, qui tot flumina secum in mare vehit, natura sit ultimus, nominavit eum ipse post septimum. Nam post quadraginta novem annos Greci presbiteros, nos seniores dicimus, quo vocabulo non qui decrepitam senectutis metam attigit sed qui iam incipit senescere significamus, sicuti iuniores dicimus non qui plus temporis iuventutis exegerunt sed qui minus. Non enim comparativa sunt sed substantiva. Ut, cum qui ultimus ordine sit extremam notare debeat senectutem, poeta fecerit ipsum medium secundum nominationis sue seriem, ut non ultimam solum sed incipientem hanc etatem significet. Quod enim Greci "penis" vocant nos "pauper" dicimus, et senectus incipiens adhuc virtuosis habitibus inops et pauper est. Sed quia ultima senectus non vacua sed habitibus bonis, si recte vixerimus, dives est, maluit illam significare per Cithareum, quasi "cathareum" ("catharos" enim Grece, Latine mundiciam sive mundum significat, quod etas illa propter acquisitas virtutes mundissima sit et pura), magno misterio nomen etiam eius immutans. Cum enim Horcon, sicuti vult Plinius, appelletur, et "horce" Grece, Latine "recipere" sit et extrema senectus in pluribus reducat delirum hominem in puram et innocentem infantiam, noluit Lucanus vel aliquis Grecorum vates, a quo potest, ut arbitror, descriptionem illam assumpsisse Lucanus, Horcon illum fluvium dicere quia plerumque non recipiat etas illa quesitorum habituum exercitia sed potius Cithareum illius mundiciam ab illo nomine propter virtutes vel eius etatis repuerescentiam designando. Et cum alia sit Thessalie descriptio secundum veritatem situs quam ista Lucani, certissime putandus est a veritatis serie propter misticum aliquid, sicut mos est poetarum, non propter ignorantiam discessisse. Plinius enim de hac regione scribit: «In Thessalia quatuor atque treginta montes, quorum nobilissimi Cercii, Olympus, Pyeris, Ossa, cuius ex adverso Pindus et Othris, Laphitarum sedes, ad occasum vergentes, ad ortum Peleus, omnes theatrali modo inflexi». Hec Plinius inter alia que de montibus retulit. Que quam sint nedum diversa sed adversa Lucanice descriptioni facile quivis animadvertat. Nec minus dissidet de fluminibus. Et de Cithareo superius visum est; de aliis autem inquit: «Flumina Thessalie Aphidanus, Phoenix, Enipheus, Onochonus, Lammisus. Fons Messeis, Lacus Boebeis. Et ante cunctos claritate Penyus ortus iuxta Gomphos interque Ossam et Olympum nemorosa convalle defluens». Videsne quocunque te verteris quante differentie, si cuncta compares, intervallo poeta discrepet a cosmographo? Ut, cum putandum sit hunc, sicut est, a veritate non discessisse, fatendum sit poetam hac veritatis immutatione prorsus aliud intelligere voluisse. Nunc autem, quoniam hoc capitulum ultra cogitatum excrevit, que restant sequentis serie disseramus.

<sal. lab. 3.38>	Iterum de Thessalia, et de Daphne, Penei filia, et Phebo, qui pavit Admeti greges. Occurrit autem ante omnia manifestissimus error Lucani circa montium descriptionem. Cum enim Lucanus Thessaliam montibus ambiat, inquit: «Thessaliam, qua parte diem brumalibus horis attollit Titan, rupes Ossea coercet. Cum per summa poli Phebum trahit altior estas, Pelion opponit radiis nascentibus umbras. At medios ignes celi rapidique Leonis solstitiale caput nemorosus submovet Othris. Excipit adversos Zephyros et Iapiga Pindus, et maturato precidit vespere lucem. Nec metuens imi Boream habitator Olympi lucentem totis ignorat noctibus Arcthon». Est igitur ordo montium, ut incipiamus ab occasu et per Aquilonis flexum ad meridiem veniamus, Pyndus, Olympus, Pelion, Ossa, Othris. Numeratur ergo inter Olympum et Ossan Pelion. Quomodo igitur stare potest quod post pauca subiungit: «Postquam discessit Olympo Herculea gravis Ossa manu »? Non enim continuatur Olympus Osse sed Pelion. Et tamen Plinius etiam vult Peneum fluvium inter Olympum et Ossan fluere. Solinus etiam hunc Peneum simili ratione tradit preter Olympum et Ossan labi, ut omnino videatur Lucana descriptio tam sibi quam veritati nullatenus convenire. Quid ergo dicemus? An forte putandum est sic Olympum et Ossan imis iugis a radice contiguos quod solo flumine dividantur sed in cacuminum summitatibus sic et tam late distingui quod apex Peleus inter illos emineat? Possibile forsan est hoc, quamvis longissimus tractus fluminis inter utrunque currentis et ipsa contiguorum montium altitudo videatur huic defensioni plurimum obviare. De Peneo scribit equidem Plinius: «Interque Ossan et Olympum nemorosa convalle defluens quingentis stadiis navigabilis. Dimidio eius spacia in eo cursu Tempe vocant quinque milia passuum longitudine ultra visum hominis attollentibus dextra levaque leniter convexis iugis intus sua luce viridante». Et Solinus ponit: «De amnibus Penius, qui propter Ossam Olympumque decurrens colle dextra levaque molliter curvo nemorosis convallibus Thessalica facit Tempe undisque apertior Macedoniam ac Magnesiam interluens in Thermeum sinum decidit». Que cuncta videntur a Lucani descriptione plurimum dissidere. In hac autem controversia maior esse debet cosmographorum autoritas quam poete, sic tamen ut firmiter teneamus poetam aliud veritatis mutatione voluisse subtexere, non ignoratione rerum errasse. Et licet credi possit Lucanum non poetam sed hystoricum mistica nullatenus cogitasse, quod et sui tractatus formula non requirit, non est tamen, ut supra dixi, dissonum veritati quod hanc descriptionem tot involutam misteriis ab aliquo Grecorum qui figmentorum huiuscemodi peritus extiterit mutuarit, nec ipsum sic omnino secutum hystoriam quod prorsus nichil poeticum excogitarit. Unde si respiciamus latentem intellectum, cessabit hec controversia; quod ut prosequar, altius ordiemur. Principio quidem, ubi legitur psalmo quintodecimo circa finem, «Quoniam non derelinquens in inferno animam meam nec dabis sanctum tuum videre corruptionem», pro illa voce "sanctum" Grecus habet "ossiam". Et quoniam ille psalmus intelligitur de Christo, cuius anima descendit ad inferos et ipsum spoliavit infernum, exponitur quod sequitur, «nec dabis sanctum tuum», id est corpus, quod factura dei est, «videre corruptionem». Unde sanctum, id est corpus, Greci dicunt "ossiam". Ossa igitur significat corpus nostrum, qui mons erat iunctus Olympo. Olympus equidem ab "olon", "totum", et "phos", "ignis", dictus est, quasi "olomphos". Corpori quidem nostro sunt annexi passionum ignes, quibus affectus nostri, non aliqui sed omnes, penitus accenduntur. Pelion autem a "pelios" Grece dicitur, Latine, "adolescens". Sic enim exponit Papias. Adolere autem augere est. Unde adolescens "augens" sive "augere incipiens" dici potest. Hec autem vis est anime rationalis, que, licet in eo quod rationalis supra sensitivam et vegetativam emineat, inferiores tamen illas potentias que subordinantur rationi sola in homine continet et exercet. Et ob id per montem Peleum convenientissime rationalis anima figuratur. Accedit ad hec quod adolescentia prima est etas que uti incipiat ratione, ut ad intellectivam animam ratione nominis pertinere noscatur. Purgaturus igitur Hercules Thessaliam, hoc est vitam hominis, undis stagnantibus adopertam, id est oppressam vitiis, Ossam dividit ab Olympo, corpus scilicet humanum a sensualitate et ardore atque redundantia passionum. Quo quidem facto purgatur Emathia, et quatuordecim fluminibus irrigua quasi vomeribus a diversis populis incipit habitari. Recedentibus equidem a carne passionibus imminet inter ipsas, imo preeminet, mons Peleus, id est anima rationalis, et effluunt vite nostre tempora, et ipsa virtutibus colitur et fructum reddit in tempore suo. Surgens equidem Hercules ab occasu, qua regione Pyndus mons situs est, quasi "pondus" a mole et multitudine vitiorum, tendit ad oriens, et a dextera, meridionali scilicet plaga, montem Otrim habet. Otris etenim quasi "Ortris" dictus est, quo vocabulo Greci diluculum, matutinum videlicet confinium noctis recedentis incipientisque diei, significant, qui pro parte intellectiva non ineleganter assumitur. Nam intellectus humanus Orizon est et terminus intellectualis creature, que supra nos est, sub se nichil immediatum habens in ordine nisi solum animalia bruta, que rationis expertia nuncupamus. Huic scilicet rationi Ossa coniungitur ab Olympo divisus, id est carneum corpus annectitur rationi, inter quod et Olympum, hoc est sensualitatem, flumen Peneus interponitur, quem supra diximus multorum fluminum, id est acquisitorum habituum, receptivum. Inter Olympum autem et Ossam remanet Pelion, anima scilicet nostra, quoniam in hac vita non possit anima pondere corporis et sensualitatis affectibus penitus liberari. Et quoniam ex habitibus virtuosis in senectutem translatis, quibus perficitur sapientia, corona glorie et eternitas acquiritur fame, non immerito finxerunt poete Daphnem esse Penei filiam et ipsam fuisse primum amorem Phebi, id est sapientie gentilium. Nam cum placuerit omnibus ad immortalis fame signum immortalem exhibere coronam, laurus beneficio successionis indeficiens et eternis virens frondibus electa est, quam arborem Greci daphnem vocant, quibus talis corona plectatur. Unde bene per Daphnem cuncti poete famam perpetuam notaverunt. Et cum ceca gentilitas nichil sibi pro fine proponeret nisi gloriam atque famam, et finis primum sit in intentione, que amor est, et ultimum in executione, divine scripsit Ovidius, «Primus amor Phebi Daphne Peneia», fingens ipsam primo dilectam a Phebo, quem volunt sapientie deum, quoniam perpetuum sit sapientum agere propter finem, et ipsam fugere, cum preterquam in fine capi nequeat, quoniam ultima sit, ut dictum est, et in laurum mutatam, qua victores atque poete in signum eterne glorie coronabantur, tandem potuisse comprehendi. Nulla quidem dum vivimus permanens gloria mortalibus contingere potest. Unde Daphne non coniungitur homini quantumlibet sapienti nisi in permanentis corone, que per arborem laurum significata est, quasi traditum premium immutetur. Et ad patris Penei ripam, id est in extrema senectute et mortis tempore, tandem fit ut hanc Apollo, sicut legitur, assequatur. Non etiam ab re Lucanus inter fluvios nominavit Amphrisum, qui preterluat «famulantis pascua Phebi». Finxerunt equidem Phebum divinitate deposita servivisse Admeto et apud Amphrisum amnem eiusdem greges pavisse. Phebus etenim figuram intellectus habet, qui siquidem duplex est, theoricus scilicet et praticus. Hic ergo secundus Phebus est sed exutus divinitate quam speculativus habere dicitur quia superior atque purior est. Famulatur autem Admeto. "Mitos" enim Grece, Latine "consilium" dicitur. In consulendo quidem consiliatori deservit Phebus divinitate deposita, hoc est praticus intellectus, et eius pascit greges, id est regit atque custodit sensitivos affectus, qui per greges ovium figurantur, quoniam sic nobis cum bestiis communes sunt quod tamen domari possint et obdedientie subici rationis. Et hec omnia sunt circa flumen Amphrisum, qui rationis discursum figurat. "Amphy" quidem "circum", "resis" autem "locutio" est. Consiliantes autem per ambitum loquuntur alterutrum vel secum taciti dum rationes hinc inde considerant. Et Lucanus hoc flumen sextum numerat quod tempus post trigesimum quintum annum incipit quo maxime depositis fervoribus adolescentie extincto iam primo septennio quicquid ex ignibus pubertatis transiverat in iuventam, utilis consilio vir auctus incipit reperiri. Unde propter intellectus lumen inquit: «Et flumine puro irrigat Amphrisos famulantis pascua Phebi». Et ut ad montes a quibus digressi sumus reditum faciamus et pateat id quod dictum est, communiter sensisse poetas, divinum Maronem intueamur. Inquit etenim Georgicorum primo de Gigantibus agens: «Ter sunt conati imponere Pelio Ossam scilicet, atque Osse frondosum involvere Olympum». Nam cum, ut proxime dicendum est, Gigantes contra deos pugnare nichil aliud sit quam sensualitatem insurgere contra rationem, optime fingunt ipsos conari imponere super Peliona, hoc est, ut diximus, super animam, montem Ossan, id est carneum corpus nostrum, et super Ossan Olympum, hoc est sensibilium affectuum passiones, quibus duobus vincitur anima rationalis, que divina et immortalis est, et occupatur celum, illa videlicet sublimitas rationis quam super omnia decet in humani corporis ordine ac actibus dominari. Ceterum sequitur Lucanus: « Ut primum emissis patuerunt amnibus arva, pinguis Bebritio discessit vomere sulcus. Mox Lelegum dextra pressum descendit aratrum. Eolide Dolopesque solum fregere coloni, et Magnetes equis, Mime gens cognita remis. Illic semiferos Ixionidas Centauros feta Peletroniis nubes effudit in antris», et reliqua que sequuntur. Purgata Thessalia, sicut premittitur, undis, hoc est purgata vita nostra vitiis, septem populi, sicut agricole terram, sic Thessaliam incipiunt exercere. Primi quidem sunt Bebritii, quasi "Vebritii". "Ve" equidem in compositione significat id quod "non", ut "vecors", id est "non habens cor", "Veiovis", "non Iovis". "Ebrius" autem quid significet notum est. Bebritii ergo figuram obtinent temperantie, quasi "vebritii", id est "non ebrii". Leleges a "logos", "ratio", pro iusticia ponuntur, vel a "legibus". Est enim iusticia ratione et legibus cuncta distribuens et commutans. Eolides nobis fortitudinem representant. Unde et Eolus dominari ventis, hoc est passionibus, dictus est, quod est fortitudinis. Dolopes autem prudentiam denotant. Dolus enim, prout fraudem significat, Grecum est et non Latinum, quem prudentiam, si tollatur exinde malicia, rectissime dicimus. Nam actus dolosi, si non sit intentio machinandi deceptionem, actus prudentie sunt, ut per ipsos hec virtus non incongrue designetur. Sicut autem aliquotiens dictum arbitror, est inferior pars rationis sive mentis que temporalibus providet et ipsa regit. Que per Magnetas, equorum subiugatores, plus quam apposite denotatur. Superior autem anime pars, que spiritualia considerat, per Mimas, qui cum Argo navi perrexerunt in Cholcon quasi velis tendentes in altum, speculatio figuratur. Ex quibus omnibus tandem sequitur sensualitatem subici rationi, quod per Centauros exprimitur, quorum superior pars homo est, qui diffinitur animal rationale, inferior vero fingitur equus non solum obediens sed homini suppositus et annexus, qui vim denotat sensitivam rationi suppositam et parentem. Sequuntur autem illa que fiunt in Thessalia, de quibus Lucanus eleganter exequitur inquiens: «Hac tellure feri micuerunt semina Martis». Nunquam enim in hac vita cessat caro adversus spiritum concupiscere. Que quidem concupiscentia est conspersio quedam, fomes atque materia spiritualis certaminis atque pugne. Deinde «primus ab equorea percussis cuspide saxis Thessalicus sonipes bellis feralibus omen exiluit ». Etenim carnis contra spiritum concupiscentis signum est sensualitas, que non ratione sed impetu suo movetur, quam equus exiliens saxis a Neptumno percussis significat. Neptumnus equidem undarum arbiter, hoc est rerum temporalium rector, est, quod pertinet ad inferiorem partem rationis, sicut Iupiter per superiorem partem notatur, et Pluto in figuram sensualitatis positus est. Quando mens igitur nostra secundum partem inferiorem rationis tempoalia retractat, ordinat, atque considerat, etiam de quacunque soliditate virtutis, que per saxa significatur, exilit sensualitas, omen atque principium belli, quoniam oporteat contra motum huiusmodi preliari. Habet autem hic Neptumnus equoream cuspidem, quam tridentem dicunt, propter preteritorum exempla, considerationem futurorum, et ordinationem presentium, que de preteritis nascitur et futuris. Et sequitur: «Primus caliben frenosque momordit spumavitque novis Laphite domitoris habenis ». Etenim in purgata Thessalia primo sensualitas incipit refrenari. «Prima fretum scindens Pegaseo litore pinus terrenum ignotas hominem proiecit in undas », vel propter speculationem, ut dictum est, vel propter instituta commertia. Ex quibus parantur divitie, sicut sequitur idem autor, et monetarum reperta iusticia, quibus omnia mensuratione debita commutantur. «Hinc maxima serpens descendit Phyton», propter sollicitudinem futurorum. «Impius hinc prolem superis immisit Aloeus, inseruit celsis prope se cum Pelion astris». De quo sequenti capitulo plenius disseremus. Vitam autem humanam, ut vult Lucanus, eruens sub nomine et figura Thessalie Ossan ab Olympo, purgat Hercules manu, id est operibus virtuosis, quibus optimus habitus generatur. Convenientissime quidem per manum opera designantur, sine quibus infundi potest habitus, licet nequeat generari. Sed tragicus non ad actum respiciens sed ad animam, que formam tradit actui, de qua virtus aut, quod magis intelligimus, virtuosus debeat appellari, non manu sed pectore ponit Herculem, sicut supra patuit, diremisse, quod in pectore propter cor sedes anime fore dicatur. Quin etiam divine prorsus assimilat hanc fabulam reversioni ab inferis, que non est nisi per virtutem emergere de confusione et tenebris vitiorum.

<sal. lab. 3.39>	De Gigantibus, quos Hercules traditur superasse, qui labor erit trigesimus primus. Confusa et confuse tradita sunt que de Gigantibus legimus permiscentibus tam expositoribus quam poetis Titanas atque Gigantes et fabulas hystoriis ac hystorias fabulis involventes, ut nedum difficile sed impossibile sit ista distinguere et ea, sicut appetit curiositas, declarare. Ponam autem que legisse commemini hac lege, quod non putet aliquis me cuncta complecti, et quod illa que deficere senserint eruditi sibi pro intellectus magnitudine suppleant et ex Genealogiis venerabilis divinique Boccatii quicquid hic non legitur aucupentur. Principio tamen prefandum censeo quod, ut Lactantius Firmianus scribit, quod etiam asserit Augustinus, «antiquus autor Euhemerus, qui fuit ex civitate Mesena, res gestas Iovis et ceterorum qui dii putantur collegit hystoriamque contexuit ex titulis et inscriptionibus sacris que in antiquissimis templis habebantur maximeque in fano Iovis Triphylii, ubi auream columnam positam esse ab ipso Iove titulus indicabat. In qua columna sua gesta perscripsit ut monumentum esset posteris rerum suarum. Hanc hystoriam et interpretatus est Ennius et secutus». Hec Lactantius. Idem etiam autor paulo prius plurium deorum gesta percurrens de Iove sic inquit: «Quid horum omnium pater Iupiter, qui in solenni precatione optimus maximus nominatur? Nonne a prima sua puericia impius ac pene parricida deprehenditur? Cum patrem regno expulit et fugavit nec expectavit mortem decrepiti senis cupiditate regnandi, et cum paternum solium per vim, per arma cepisset, bello est a Titanibus lacessitus, quod humano generi principium fuit malorum. Quibus victis et pace in perpetuum comparata reliquam suam vitam in stupris adulteriisque consumpsit». Ecce quantus autor innuit Iovi post expulsum Saturnum cum Titanibus fuisse bellum, quibus victis pax sibi fuerit eternaliter acquisita; et cum celum parere «Tonanti non nisi sevorum potuerit post bella Gigantum», ut ille ait, clarum est ipsum pro Titanibus intellexisse Gigantes. Servius autem vult, ut eius utar verbis, Terram primum Titanas contra Saturnum, Gigantes postea contra Iovem genuisse. Hec tantisper dixisse velim quo varietas et involucrum huius materie percipiatur, quod maxime tamen ex sequentibus apparebit. Servius equidem super tertio Eneidos fabulosum esse quod de Gigantibus legitur conatur astruere. Dicit enim: « Re vera nisi que de Gigantibus legimus fabulosa acceperimus, ratio non procedit. Nam cum in Phlegra, loco Thessalie, pugnasse dicantur, quemadmodum est in Sicilia Encheladus, Othus in Creta secundum Salustium, unde Othii campi, Typheus in Campania? Ut Innarime Iovis imperiis imposta Typheo. Sed Varro dicit in diluvio aliquos ad montes confugisse cum utensilibus, qui lacessiti postea bello ab his qui de aliis veniebant montibus facile ex locis superioribus vicerunt. Unde fictum est ut dii superiores dicerentur, inferiores vero terrigene. Et quia de humillimis ad summa reptabant, dicti sunt pro pedibus habuisse serpentes». Hec ad litteram Servius solide et breviter, sicut solet. Ceum etiam Encheladumque fuisse Gigantes innuit idem autor in quarto, ubi Virgilius de fame nativitate poetice lusit et inquit, «Illam Terra parens ira irritata deorum extremam, ut perhibent, Ceo Encheladoque sororem progenuit», et cetera. «"Ira"» quidem «"irritata deorum"», dicit commentator, «amphybolon est, utrum sua ira propter extinctos Gigantes an "ira deorum irritata", qua extinxerant Gigantes». Et sequitur: «"Extremam" autem aut post omnes Gigantes, quippe ad eorum ultionem nata est, aut certe "extremam" pessimam». Vult etiam centimanum Egeum, ut in decimo legitur, Briareum esse. Unde et Maro noster in sexto: «Et centumgeminus Briareus». Et de Titanibus inquit: «Hic genus antiquum Terre, Titania pubes, fulmine deiecti fundo volvuntur in imo». Ubi Servius: «Ferunt fabule Titanas ab irata contra deos Terra in eius ultionem creatos. Unde et Titanes dicti sunt a "titeos", id est ab "ultione". De his autem solus Sol abstinuisse narratur ab iniuria numinum. Unde et celum meruit». Et ubi poeta secutus est, « Hic et Aloydas geminos, immania vidi corpora, qui manibus magnum rescindere celum aggressi superisque Iovem detrudere regnis», notat Servius: «Aloeus Ysimediam uxorem habuit, que compressa a Neptumno duos peperit, Othum et Ephyaltem, qui digitis novem per singulos menses crescebant. Freti itaque altitudine celum volvere, sed confixi sunt Dyane et Apollinis telis. "Aloydas" autem sic dixit ut de Hercule "Amphytrionides"». Et tantisper facta est mentio Gigantum in genere vel in specie famosioribus a Servio locis. Alicubi tamen inter Gigantes Pallantem nominat inquiens Palladem dictam vel a "Pallingori" Grece, Latine vero «"haste concussione", vel quod Pallantem Gigantem occiderit». Testatur etiam Maro Georgicorum primo quod Gigantes luna quinta sint geniti. Dixit enim: «Ipsa dies alios alio dedit ordine luna felices operum. Quintam fuge: Pallidus Orchus Eumenidesque sate; tum partu terra nephando Geumque Lapetumque creat sevumque Tiphoea et coniuratos celum rescindere fratres». Ubi Servius de quinquenario disputans ait: «Dicitur enim hic numerus Minerve consecratus esse, quam sterilem constat. Unde etiam cuncta sterilia quinta luna nata esse dicuntur, ut Orchus, Furie, Gigantes». Et post pauca subdit. «Per Ceum aut Typhoea et per Lapetum omnes Gigantes intelligimus. Fratres Othum et Ephyaltem». Et Lactantius commentator in decimo scribit: «Othus et Ephyaltes, Aloi filii, tante audacie ut montibus constructis celum expugnare niterentur. Icti fulmine et in Tartarum mersi sunt». Et in secundo scripsit: «Venti iuxta Grecorum voluntatem nati ex Astreo et Aurora, unde Titanes duce Athlante originem trahunt. Quos Iuno causa Epaphy ex Iove nati contra Iovem excitavit arma sustollere. Unde victi penas dederunt adiuvantibus diis. Et Athlanti celi onus impositum». Et de Briareo, cuius et facta supra et facienda mentio est, vult divinus Boccatius quod amicus Iovis fuerit Homericos etiam versus adducens. Sed idem commentator Lactantius inquit: «Constat Briareum bello Gigantum contra Iovem sensisse». Et post aliqua subdit: «Tartarus ex Terra procreavit Tiphonem immanem magnitudine, cui centum capita draconum ex humeris nata erant. Hic Iovem provocavit si vellet secum de regno certare. Iupiter fulmine pectus eius percussit. Qui cum flagraret, Ethnam ei superimposuit, et ex eo dicitur adhuc ardere». Ipse etiam Briareus alio nomine et Egeon dicitur. De quo Virgilius: «Egeon qualis, centum cui brachia dicunt». Sed veniamus ad hystoriam quam sacram vocant, cuius, ut prelibatum fuit, autor apud Grecos habetur Euhemerus Mesenius, quam secutus et interpretatus est Ennius. Huius teste Lactantio verba sunt: «"Initio", inquit, "primus in terris imperium summum Celus habuit. Is id regnum una cum fratribus suis sibi instituit atque paravit"». « "Deinde Paneum deducit in montem qui vocatur celi stella. Postquam eo ascendit, contemplatus est late terras ibique in eo monte aram creat Celo, primusque in ea ara Iupiter sacrificavit" ». « "Exinde Saturnus uxorem duxit Opem. Titan, qui maior natu erat, postulat ut ipse regnaret. Ubi Vesta, mater eorum, et sorores, Ceres atque Ops, suadent Saturno uti de regno non concedat fratri, ibi Titan, qui facie deterior esset quam Saturnus, iccirco et quod videbat matrem atque sorores suas operam dare ut Saturnus regnaret, concessit ei ut is regnaret. Itaque pactus est cum Saturno uti, si quis liberorum virilis sexus ei natus esset, ne quem educaret. Id eius rei causa fecit ut ad suos natos regnum rediret. Tum Saturno filius qui primo natus est, eum necaverunt. Deinde posterius nati sunt gemini, Iupiter atque Iuno. Tum Iunonem Saturno in conspectum dedere atque Iovem clam abscondunt dantque eum Veste educandum celantes Saturnum. Item Neptumnum clam Saturno Opis parit eumque clanculo abscondit. Ad eundem modum tertio partu Opis parit geminos, Plutonem et Glaucam. Pluto Latine dictus est Diespiter. Alii Orchum vocant. Ibi filiam Glaucam Saturno ostendunt ac filium Plutonem celant atque abscondunt. Deinde Glauca parva emoritur" ». « "Deinde Titan postquam rescivit Saturno filios procreatos atque educatos esse clam se, seducit secum filios suos, qui Titani vocantur, fratremque suum Saturnum atque Opem comprehendit eosque muro circumegit et custodiam his apponit" ». «Iupiter adultus cum audisset patrem atque matrem custodiis circumseptos atque in vincula coniectos, venit cum magna Cretensium multitudine Titanumque ac filios eius expugnavit, parentes vinculis exemit, patri regnum reddidit, atque ita in Cretam remeavit». Post hec subditur: «Saturno sortem datam ut caveret ne filius eum regno pelleret; illum allevande sortis atque effugiendi periculi gratia insidiatum Iovi ut eum necaret; Iovem cognitis insidiis regnum sibi denuo vindicasse ac fugasse Saturnum». Hec propter Titanas ex Lactantii dictis de hystoria sacra collegi. Ponit etiam idem Lactantius Iovem Amalthee capre «corio usum esse pro scuto contra Titanas dimicantem» autore Museo. Iginius autem paulo latius hoc tradit; inquit enim Parmenseum scripsisse: «Melissea quendam fuisse Crete regem, et ad eius filias Iovem nutriendum esse delatum. Que quod lac non habuerint, capram ei admisisse, Amaltheam nomine, que eum dicitur educasse». Et post pauca subdit, quod et Lactantius, ut paulo ante retuli, tetigit: «Museus autem dicit» Iovis nutrices Themidem et Amaltheam nympham; «quibus eum mater Ops tradidisse existimatur. Amaltheam autem habuisse capram quandam ut in delitiis, que Iovem dicitur aluisse. Nonnulli autem etiam Aega, Solis filiam, dixerunt multis candore corporis prestantem, cui contrarius pulcritudinis horribilis aspectus existebat. Quo Titanes perterriti petierunt a Terra ut eius corpus obscuraret; quam Terra specu quodam celasse dicitur in insula Crete. Que postea Iupitris fuisse nutrix, ut ante ostendimus, demonstratur. Sed cum Iupiter fidens adolescentia bellum contra Titanas appararet, responsum est ei, si vincere vellet, ut aegos pelle tectus et capite Gorgonis bellum administraret, quam egida Greci appellaverunt. Itaque facto eo, quod supra declaravimus, Iupiter Titanas superans regnum est adeptus, et reliqua ossa egos caprina pelle contecta anima donavit et stellis figuratam memorie commendavit; et post ea quibus ipse vicerat tectus Minerve concessit». Hec Iginius more suo varians fabulas et undique colligens. Germanicus autem Cesar super Arato carmine eadem ferme refert, hoc amplius quod, ubi ponit Iginius Aega Solis filiam, ille capellam Solis filiam dicit, «cuius aspectus tam atrox fuisse dicitur ut Titanes eam timerent rogarentque Terram matrem ut eam abderet. Terra» autem, inquit, «eam in antro clausam Amalthee tradidit custodiendam ibique Iovem infantem cum cura Amalthee educasse. Qui cum esset iuvenis et contra Titanas inermis vellet pugnare, eius pellem dicitur acceptam habuisse pro scuto eaque usum, cum semper Titanes agitati timore fuerint; adiciebatur media pelle Gorgoneum caput habere. Illiusque capre terga alia pelle tecta restituit vite et immortalitate donata celo astrisque intulit ». Hec Cesar. Ceterum Aglostenes, «qui Naxica scripsit», sicut refert Iginius, «ait Iovem Crete subreptum Naxon delatum et ibi esse nutritum. Qui postquam pervenerit ad virilem etatem et voluerit bello lacessere Titanas, sacrificanti ei aquilam auspicatam; quo augurio usum esse et eam inter astra collocasse». Cesar autem, ubi de aquila tractat in Arato, sic scripsit: «Aglostenes dicit Iovem in aquila transfiguratum Naxium regionem, ubi nutritus fuerit, petisse et regnum accepisse. Egresso vero de Naxo, cum adversus Titanas proficisceretur et sacrificium faceret, aquilam ei in auspitio apparuisse et fulmina ministrasse. Quam bono animo acceptam tutele sue subiecisse». De sagitta vero, quam volunt deformatam celo aquilam tenere pedibus, subicit idem Cesar sagittam «Apollinis fuisse cum qua Ciclopes interfecit eos qui Iovis fulmen fecerunt, quod eo telo Esculapius, filius eius, a Iove esset interfectus». Tradit itidem idem Iginius ubi de capricorno disputat quod eius «effigies similis est Egipani, quem Iovis, quod cum eo erat nutritus, in sideribus esse voluit, ut capram nutricem». «Hic etiam», inquit, «dicitur quod, cum Iupiter Titanas oppugnaret, primus obiecisse hostibus timorem, qui paniscos appellatur, ut ait Eratoschenes. Hac etiam de causa eius inferiorem partem piscis esse deformationem quod muricibus, id est marinis conchiliis, hostes sit iaculatus pro lapidum iactatione. Egiptii autem sacerdotes et nonnulli dicunt poete quod, cum complures dii in Egipto convenissent, repente pervenisse eodem Tiphona, acerrimum Gigantem et maxime deorum inimicum. Quo timore permotos deos in alias figuras se convertisse; Mercurium factum esse ibim, Apollinem autem que Treicia avis dicitur, Dyanam simulatam. Quibus de causis Egiptios ea genera violari non sinere demonstrant, quod eorum imagines dicantur. Eodem tempore dicunt Pana in flumen se deiecisse et posteriorem partem corporis effigiem piscis, alteram vero hirci fecisse et ita a Tiphone profugisse. Cuius cogitatum Iupitrem admiratum inter sidera effigiem eius fixisse». Hec Iginius. Germanicus autem Cesar super Arato scripsit ad hanc sententiam et in hec fere verba, que ideo per omnia secutus non sum quod liber qui venit unicus in manus meas corruptissimus erat: «Capricornus sane similitudinem habet Egipanos. Sic enim est factus. Habet autem posteriorem partem piscis, priorem Capricorni. Hunc honorem assecutus dicitur quod cum Iove esset nutritus, Epimenies dicit in Ilia utrosque nutritos et ad Titanorum bellum cum Iove profectum victoremque Iovem eum astris intulisse quod eius opera dii armati fuissent, item matrem eius capram». Et subdit: «Nigidius de Capricorno sic refert: immortali honore donatum, quo in tempore Phyton in monte Tauro speluncam haberet et Egiptum incoleret». Videtur enim Iove de Phytone consulente habuisse sententiam quod, si dii nollent terras relinquere nec immanitati Phytonis resistere possent, «figuras immutarent, in quas quis vellet seu bestiam seu volucrem seu piscem», quod se tunc in capram mutaverit. Unde cum variis ignotisque figuris ante Phytonis oculos versarentur, arbitratusque foret Phyton deos terras sibi reliquisse metu, future sortis ignarus dominari cepit. «Post decem et octo vero dies» consilio super hoc a diis repente facto interfectus est «Apollinis fulmine in templo Egipti Memphis, ubi mos fuit solio regio decorari reges qui regna ineunt. Ibi enim sacris initiantur». Et ob id factum refert quod usque ad id temporis quo hec Germanicus scripsit servatum fuerit ut quotannis illi XVIII dies sanctione publica festiva celebritate venerarentur. Affecto vero pena Phytone, «quemque consilio et sine turba interfecerunt», rem gestam «astrorum memoria decoraverunt et eidem Egiptii nomen Egypana imposuerunt, quod cum ceteri se in bestias convertissent, Pan ipse se in capram transfiguravit, oppidumque magnificum in Egipto», quod dixere Panopolim, edificatum est. Hec Cesar. Sed dixerit aliquis: « Hec, quid ad Herculem? ». Quoniam legimus ipsum domuisse Gigantes, hec omnia dicenda fuerunt. Tragicus siquidem in Furente pertinere Gigantomachiam ad Herculem brevissime testatur inquiens: «Post monstra tot perdomita, post Phlegram impio sparsam cruore, postque defensos deos nondum liquet de patre? ». Sensit et hoc idem divinissimus Maro cum dixit in Herculeo carmine: «Nec te ulle facies, non terruit ipse Typheus arduus arma tenens». Nec querat in hoc aliquis temporum rationem. Scimus eundem Herculem et Centauros et Gigantes, inter quos plurima fuerunt secula, vincere nequivisse. Non enim, ut supra tradidi, requirendus est ordo temporum quoniam poete gesta cunctorum qui Hercules dicti sunt uni soli tribuentes veritatem hystorie confuderunt. Et de Hercule quidem, quantum ad Gigantes attinet, apud poetas ista legi. Ipsam vero Gigantum pugnam apud Grecos Orpheus scripsisse creditur, apud Latinos autem incepit noster Claudianus, quem celebris fama Florentinum affirmat. Hic divino et excultissimo carmine incepit Gigantomachiam: an autem perfecerit nescio; in meas quidem manus completa non venit, nec aliquem qui residuum se vidisse dixerit audivi. Hic autem Typheum nominat, Encheladum, et Porphyriona. Hortantem quidem matrem inducit ita concludentem: «Ite, precor, miscete polum, rescindite turres sidereas. Rapiat fulmen sceptrumque Typheus, Encheladi iussis mare serviat, alter habenas Aurore pro Sole regat. Te Delphyca laurus stringat, Porphyrion, Cyrreaque templa tenebis». Dicit etiam Martem interfecisse Pelorum fratremque Mimanta. Vult preterea Minervam egidis obiectu in saxum vertisse Pallanta et quod Echion eodem perierit aspectu. Idam autem canit Palladis ense percussum homine mortuum ac simul angues Gorgoneo riguisse gelu. Et demum scribit quod Porphyrion Delum amplectitur ut in superos iaciat et in hoc conatu et Nympharum vocibus Apollinem invocantibus sua terminatur imperfectio. Ponit etiam quod Iamaster sive, ut alii habent, Iemaster, conversi in lapidem Pallantis germani corpus iecerit quasi telum in hostes. Enumerat autem Oratius in Odis et aliquos. Inquit enim: «Sed quid Typheus aut validus Mimas aut quid minaci Porphyrion statu, quid Rethus evulsisque truncis Encheladus iaculator audax contra Tonantem et Palladis egida possent ruentes?». Contra quos solum tres numerat stetisse deos, non alios negans sed tres solum exprimens, Vulcanum scilicet, Iunonem, et Phebum. Fecit et inferius centimani Gigantis, qui videtur Egeus, etiam mentionem. Inquit enim: «Testis mearum centimanus Gigas sententiarum». Et ut aliquando ponere circa Gigantes et Titanas quod necessarium ex his que repperimus duximus finiamus, poetice clavis et illuminator Ovidius, sicut vel mediocriter studiosis notum esse potest, in primo divine Methamorphoseos tangens de Gigantibus ait: «Neve foret terris securior arduus ether; affectasse ferunt regnum celeste Gigantes altaque congestos struxisse ad sidera montes. Tum pater omnipotens misso perfregit Olympum fulmine et excussit subiecto Pelion Osse». Moxque subiungit ex ipsorum sanguine madentem Terram «calidum animasse cruorem» ac «in faciem vertisse hominum: quodque »illa propago contemptrix superum seveque avidissima cedis et violenta fuit «. Idem autem autor in quinto unam canentem ex Pyeridibus introducens ait: »Bella canit superum falsoque in honore Gigantes ponit et attenuat magnorum facta deorum, emissumque ima de sede Typhoea terre celitibus fecisse metum, cunctosque dedisse terga fuge, donec fessos Egiptia tellus ceperit et septem discretus in hostia Nilus». «Et se mentitis superos celasse figuris, "duxque gregis", dixit, "fit Iupiter. Inde recurvis nunc quoque formatus Libis est cum cornibus Amon. Delius in cervo est, proles Semeleia capro, fele soror Phebi, nivea Saturnia vacca, pisce Venus latuit, Cyllenius ibidis alis"». In quo simile quiddam Germanico posuit. Sed quod ille Phytoni tribuit ascripsit poeta Typheo. Similiter etiam in secundo Fastorum, ubi de signo Piscium agit, vult Venerem Typhei metu cum filio Cupidine piscibus inclusos periculum effugisse. Ceterum non me latet, ubi supra scripsi, «Delius in cervo est», in multis haberi codicibus "corvo", non "cervo", quod ego scriptorum errore simul et vitio docentium contigisse arbitror, dum putant convenientius dici corvum quod hec avis sit Apollini consecrata. Que ratio si vera foret, cur non latuit in aquila Iupiter, in pavone Iuno, Bachus in tygride, Venus in cigno, et in noctua soror Phebi? Ceterum latebant dii ne cognoscerentur in beluis, ut verisimilius sit ipsos extranearum bestiarum quam suarum simulacra delegisse. Nam si nuntius interpresque deorum Mercurius in sibi dicato constitit animali, mirum alicui videri non debet, quoniam et olim et usque in tempora nostra interpretes atque nuntii tuti sint et quodam quasi iure gentium sacrosancti. Utcunque tamen se habeat ratio, multorum voluminum comparatione facta repperi presertim in antiquis "cervo" et non "corvo". Cui rei maxime consonat quod Phebi soror in felem, quod vocabulum cervam vel nescio quod animal statura minus, figura vero simile cervo significat, sit conversa, ut, sicut in cerva Phebe fuit, ita fuerit et Phebus in cervo. Nec putet aliquis Gigantes nunquam extitisse sed esse quicquid de ipsis legitur commenticium. Plane siquidem sacre testantur littere fuisse Gigantes. Legiferi namque prophete, imo sancti spiritus in ipso, imo per ipsum, resonantis, verbum est: «Gigantes autem erant super terram in diebus illis». Et subdit: «Postquam enim egressi sunt filii dei ad filias hominum, illeque genuerunt, isti sunt potentes a seculo viri famosi». Et ne putemus hoc solum fuisse ante vetus et undifluum cathaclismum, temporibus Moyseos Og, rex Basan, occurrit dei populo ad bellandum in Edras. De quo rege scriptum est: «Solus quippe Og, rex Basan, restiterat de stirpe Gigantum». Et alibi legitur: «Ibi vidimus monstra quedam filiorum Enach de genere Giganteo, quibus comparati quasi locuste videbamur». Ex quibus nemini venire debet in dubium Gigantes vere et realiter extitisse, sicut et precedente libro, ubi de statura Herculis egimus, nonnullis testimoniis assertum est. Verum qui cronicas, imo fabulas, legerit Anglicorum, insulam illam inveniet Gigantibus habitatam, commenticiaque de Merlino narratione lapideam Gigantum coream nescio quibus inventam artibus et in Britanniam esse translatam. Que nunquid vera sint relinquimus aliis et ex rerum natura et ex autoritate scribentium, sive sit Galfridus Moneonitensis sive Iohannes metricus, qui et Architrenius dictus est, sive quivis alius cuius nomen aut ignobilitas abscondat aut etatum amisit incuria aut vetustas deleverit, iudicandum.

<sal. lab. 3.40>	Explicatio hystorie Titanum atque Gigantum. Collegi quanta cum diligentia potui que sparsim de Titanibus et Gigantibus ab autoribus et poetis qui venerint in manus meas scripta commemini. In quo si longior fui, illorum a quibus hec sumpta sunt diversitas nos excuset. Ferme quidem nichil, ut arbitror, retuli quod non sit necessarium aut explicandis eventibus aut varietatibus ostendendis. Qua solum ultima ratione ipsorum autorum verba posui, ut cuncta maiore fide et autoritate nixa forent, legentibusque quibus non esset possibile principales forsitan habere libellos ista contingat non ut deducta per rivulos sed ex ipsis fontibus pura et sine maculis exhaurire. Nunc autem ex omnibus que congesta sunt precedente capitulo unam in ratam seriem eliciamus hystoriam, et postea misteriorum integumenta quanta cum claritate poterimus retegemus, distinguamusque Titanas a Gigantibus autoritate Servii, qui vult, ut supra retuli, Terram contra Saturnum Titanas, contra Iovem autem produxisse Gigantes. Celus igitur, antiquissimus regum, genuit ex Vesta Titanum maiorem natu, Saturnum pulcerrima facie genuitque Cererem atque Opim, que et Rhea et Berecinthia dicta est. Mortuo Celo, qui et Uranus appellatus est, suscitatur inter fratres de regno contentio. Titanus primogeniture ius, ut imperium sumeret, adducebat. Forte quidem patri Celo fratres regno nativitatis prelatione concesserant, quod iste quasi ius legitimum allegabat. Mater autem et sorores ipsorum favebant non priori tempore, non potiori iure sed, ut feminarum est levitas, pulcriori. Commotus igitur Titanus sive pietate suorum votis sive metu, quod magis est credibile, factionis Saturno de regno concessit, conventione tamen horrenda plenaque crudelitatis adhibita, quod Saturnus filios masculos si qui nascerentur non susciperet sed necaret, quo tandem regnum ad se vel saltem ad filios devolveretur. Filium igitur primum ex Opi, quam uxorem duxit Saturnus, necat pacta secutus. Secundo vero partu, cum nati fuissent Iuno et Iupiter, muliebris illa factio sumpta de geminis occasione Iunonem exhibent, Iovem autem filiabus Melisse, regis Cretensium, sive, ut alii volunt, Themidi et Amalthee sive Curetibus alendum dedere. Quod aliqui volunt esse factum in insula Naxos, alii vero solum in Creta apud silvam Idam sive montem Ydeum, ubi ferunt lacte deficiente florilegas apes mel collectum divinis labellulis instillasse, demumque adhibitam Amaltheam capram et eius lacte Iovem esse nutritum; et ne vagitus infantuli sentiretur, Curetas ere pulsatili crebris tinnitibus obstitisse. Deinde occulte nascitur celaturque Neptumnus. Ultimo nascitur Pluto cum Glauca, quem simili diligentia fato eripiunt Glaucamque presentant, que parvula mortua est. Que cum Titanus rescivisset, iniuria rupti federis motus adhibitis omnibus qui de femore suo nati Titanes dicti sunt, bello Saturnum petit et vincit, captumque cum uxore muro circundato carceravit. Et hec est prima cum Titanibus pugna. Alterum cum Titanibus bellum Iupiter habuit, cuius multiplex dicitur causa. Vult enim autor hystorie sacre Iovem ad hoc bellum inferendum parentum iniuria et captivitate commotum. Alii Iunonem Titanas contra Iovem propter Epaphum, quem ipse Iupiter ex Yside susceperat, teste Lactantio suscitasse. Alii sicut Servius iratam Terram in ultionem sui genuisse Titanas contra deorum potentiam asseverant (quod ad utrunque bellum referri potest) et tamen inter ipsos ab iniuria numinum abstinuisse Phebum et ob id celum meruisse. Et ut primam causam prosequamur, devictis Titanibus parentes restituit et in Cretam reversus est Iupiter. Quem tamen alii volunt de Naxo insula, in qua nutritus regnum adeptus fuerat, ad bellum cum Titanibus esse profectum. Cui sacrificanti felix augurium aquile vel conceptum vel potius, ut arbitror, oblatum est. Unde cum postea victoria potitus esset, creditum, imo fictum, est aquilam dimicanti fulmina ministrasse. Fingunt etiam quod Amalthee capre corio tectus bellum iniverit. Ex quo, cum pavorem Titanibus quocunque se verteret incussisset, creditus est caput Gorgonis habuisse. Vel, ut alii volunt, ex responso capelle nutricis corium et Meduse caput pro clipeo sibi sumpsit et Titanas superavit. Et in victorie monimentum Athlanti, Titanum duci, celum imposuit sustinendum. Hec est omnis de Titanibus hystoria, non incongrue, sicut arbitror, ex his que precedente capitulo collecta fuerunt assumpta. Nunc de Gigantibus referamus, quos aliud et alios a Titanibus fuisse tum ex supradictis, tum ex vario dimicandi genere ac pugne locis non solum licet presumere sed videre. Fuerunt igitur Gigantes (quod et ipsum vocabulum innuit; "gis" etenim, "ge", vel "geos" Grece, Latine "terra" dicitur) Terre filii, sic crediti quia mores omnino terrenos, non celestes et spirituales habuerint. Istis etiam duplex fuit cum deis pugnando certamen, primum quo dii perterriti fugerunt in Egiptum et in varias conversi beluas, aereas vel terrestres, Typhoea et aliorum Gigantum iniuriam vitaverunt; aliam autem pugnam intra Thessaliam Phlegrei campi, in quibus victoria cessit numinibus, exceperunt. Ibi siquidem conati sunt iuxta Maronem «imponere Pelio Ossan scilicet, atque Osse frondosum involvere Olympum». Illic, ut Naso cecinit: «Omnipotens genitor misso perfregit Olympum fulmine et excussit subiectum Pelion Osse». Qui quidem textus in nullo videtur a Virgilio discordare. Sed in aliquibus codicibus "subiecto" legitur, non "subiectum". In qua quidem re discordes esse videntur Ovidius cum Marone. Voluit etenim hic, si "subiecto" legatur, quod super Ossan Pelion fuerit impositus, ille vero quod Pelion fuerit excussus Osse subiecto, ut sic relinquat intelligi Pelion impositum super Ossan. Hanc autem contrarietatem facit, ut arbitror, non bene deprehensa constructio. Nam ubi Naso tradit "subiectum Ossan", intelligi debet fuisse subiectum non Pelio sed Olympo. Nec inepte dixit "discussum Pelion Osse". Non solum enim quod superpositum est excutitur sed etiam quod subiectum est. Ut, quocunque modo legimus, nulla prorsus inter ipsos discordia deprehendatur, sed intelligamus Pelion discussum, id est subtractum, Osse. Quod quam divine dictum sit in sequentibus apparebit. His coniungantur illa que superius ex Claudiani carmine dicta sunt. Non enim oportet omnia studiosis et intelligentibus iterare. Nec dubium quin hec potuerint esse hystorica, sicut de Titanibus tradit Euhemerus, et alii de Gigantibus, et impositos montes montibus nichil aliud significare nisi quod montium illorum habitatores contra deos pro Gigantibus steterint. Et aegis corium et Gorgonis caput creditur habuisse Iupiter pro clipeo quod in scuto fecerit ista depingi. Quod aquila sibi ministraverit fulmina creditum reor ex eo quod vexillum taliter pictum fortiter dimicanti semper astiterit. Et simili ratione possunt omnia que super hac materia describuntur ad aliquid hystoricum adaptari. Nam et deos Typhoei metu fuisse tum in aves, tum in bestias alias transformatos, quid aliud hystorice potest intelligi nisi quod dii venerint talium animalium exornati vel exuviis vel picturis, ut et hac vestium novitate non possent in exercitus multitudine ab hostibus recognosci? Que cum satis apte conveniant, credi tamen non debet poetas non aliud potuisse quam hystoriam cogitare. Et ideo ad altioris intellectus examen speculatione solita veniamus. In Odis autem Flaccus astipulatur hystorie scribens: «Scimus ut impios Titanas immanemque turmam fulmine sustulerit caduco, qui terram inertem, qui mare temperat ventosum et urbes regnaque tristia divosque mortalesque turmas imperio regit unus equo». Et similiter eadem ferme ratione Macrobius de Gigantibus asserit et Herculis nostri gloriam attestatur de ipso loquens: «Ipse creditur et Gigantes interemisse cum celo propugnasset quasi virtus deorum». Et subdit: «Gigantes autem quid aliud fuisse credendum est quam hominum quandam impiam gentem deos negantem et ideo extimatam deos pellere de celesti sede voluisse? Horum pedes in draconum volumina desinebant, quod significat nichil eos rectum, nichil superum cogitasse, totius vite eorum gressu atque processu in inferiora mergente. Ab hac gente sol penas debitas vi pestiferi caloris exegit». Hec Macrobius, ostendens denuo solem et Herculem idem esse. Que tamen cum ita sint, altius et abstrusius Cicero noster de Gigantibus sensit. Inquit paucissimis namque verbis: «Quid est enim aliud Gigantum modo bellare cum diis nisi nature repugnare? ». Videsne quantus autor ab hystorie cortice in intimum aliquid penetravit, qualiaque paucissimis verbis nobis iecerit fundamenta? Ab hoc quidem igniculo quicquid longius tractaturi sumus, ut aliquid affundamus claritudinis, accendemus.

<sal. lab. 3.41>	De Titanibus quis esse posset verus et hystoricus intellectus, et mistica disputatio de Saturno et eius progenie. Credibile, imo clarissimum, est omnes qui pro diis, impie licet et stultissime, recepti sunt veraciter homines extitisse, et hanc opinionem genuisse temporum vetustatem. Unde Saturnum, quem senem et filiorum voratorem esse finxerunt, deorum traditum est esse parentem. Stat enim Saturnus in figura temporis, ex quo dictus est apud Grecos Cronon, quod vocabulum plane tempus significat. Unde et cronica temporum hystoria dicta est. Voluerunt et eum filios devorasse quoniam quicquid in tempore corporeum nascitur in tempore consumetur. Que cum inolevisset opinio, contra hanc vetustatis autoritatem fuerunt qui inciperent, sicuti de Nemroth Gigante legimus, ignem colere quod pulcrior atque nobilior inter elementa sine dubio videretur, et nedum in se purum corpus sed omnium corporum purgativum caloreque videretur motus esse principium atque vite. Unde mortuorum adurebantur corpora quod taliter defecata in ignem redirent quasi in suum divinumque principium, et in substantiam ignis, id est caloris, conversa eternitati vite reddita viderentur. Nec ignoro quod apud Romanos teste Plinio humabantur, non urebantur corpora mortuorum nisi postquam repertum est impietate magica mortuorum reliquias inquietari. Sed alia ratio est Romanorum, qui sero sunt eruditi, alia Grecorum et aliarum gentium que prius et armis et scientia claruerunt. Ex quo crescente mortalitatis errore non ignis solum sed omnia sidera, que ignea credita sunt, ceperunt haberi pro diis. Accesserunt ad hec nonnulli philosophi separatas intelligentias non capientes, quorum in numero Plato fuit, qui stellas et animatas traderent et sublimem intellectum habere (tanta fuit ipsorum deliratio) perhiberent. Et quoniam "Titan" "lumen" seu "luminosum" ex Greco Latine dictum est, visi sunt Titanes cum diis bellum gerere et quasi de divinitate certare, cum hi propter antiquitatem et illi propter excellentiam nature a variis varie in deorum numero ponerentur, tum a deorum natura et ratione facile pellerentur. Et hactenus adhuc videntur hec cum hystoria esse permixta et ad rerum gestarum fidem non incongrue pertinere. Repetamus igitur altius. Celus sive Uranus ex Vesta Titanum genuit, Saturnum, Opim, et Cererem. Celus igitur et Vesta, ut Demogorgonem omittamus, primi deorum parentes sunt. Et habet Celus typum et imaginem firmamenti, Vestam vero tum ignem, unde in iugis flame colebatur incendio, tum terram, quod vi sua stet, figurare creditum est. Horum utrunque Fastorum sexto testatur Ovidius: «Nec tu aliud Vestam quam vivam intellige flamam». Et infra: «Stat vi terra sua, vi stando Vesta vocatur», et cetera. Ignem igitur et terram significat nobis Vesta, que, cum stat pro igne, quoniam non stet ignis, Vesta dici potest quasi "non stans". Nam "ve" sillaba et compositiva tantum, sicut arbitror, prepositio significat in compositione negationem, ut "vesanus", "non sanus", sic "Vesta", "non stans". Quam naturam inesse flamis, que continuo sunt in motu, nemo negaverit. Et forte quoniam flama et ignis extra speram suam in quadam retinetur, dicta est Vesta quasi "vi stans". Quomodocunque se habeat tamen nominis ratio, constat teste Nasone Vestam significare nobis terram et ignem. Que duo poni pro tota spera quam elementalem dicimus, cum et ipsa fuerint, ut inquit Plato, prima mundi sensibilis fundamenta, non inepte possumus intelligere. Cumque celorum et stellarum igneam aliqui velint esse naturam, non incongrue per ista duo, quorum ille supremus et hec infima est, omnium corporum intelligitur multitudo tam simplicium quam mixtorum. Nam extremorum denominatio totum significat. Hac ratione per mane et vesperam intelligimus diem unam, et per celum et terram, que legifer propheta a deo facta in principio testatus est, universam intelligimus creaturam. Vesta igitur pro toto supponit, quod in quatuor distinguimus elementa. Celus autem, a quo, sicut vult Lactantius, celum ipsum nominatum est, plane nobis celum significat. Et quoniam gentiles errore maiorum, qui parentum suorum doctrinam secuti non fuerant, verum deum et ipsum verum omnium rerum autorem ignorabant, non mirum si fingebant sibi ex celo, hoc est celi influentia, et ex elementis cum omnia tum deos quos venerabantur esse creatos. Hinc Titanum atque Titanas, hoc est celeste lumen ac stellas, et tum lucida, tum lucentia sidera nata dixerunt, hoc ad intuitus nostri prospectum reducentes. Nam ascendentes supra nostrum hemisperium lucem et stellas dicimus exoriri, quod plane fit per celum, quo stelle volvuntur, et Vestam, hoc est elementarem speram, circa quam fit celestis illa revolutio. Nascitur et Saturnus, hoc est tempus, quod est, uti volunt philosophi, si tamen potest hoc ab hominibus intelligi vel diffiniri, numerus motus acceptus a priore et posteriore motus. Et quoniam ipsa celi variatio, que sequitur ad motum quem secundum prius et posterius eius tempus ipsum enumerat, longe pulcrior est quam manens uniformitas, ideo dixit Ennius secutus Euhemerum quod Titanus deteriore fuerit facie quam Saturnus. Generat et Celus Opim eo quod vis celestis, imo celorum opifex et motor deus, terram ex aquis emergere iusserit et in ipsarum medio aridam apparere. Naturali siquidem rationi repugnat aquam ex terris exire, nec preter necessitatem ordinis universi ad animantium habitationem alia reddi potest ratio quam eius voluntas « qui facit mirabilia magna solus». Terra quidem Ops dicta est quod frugibus et animantibus opem ferat vel quoniam divitias, quas opes dicimus, subministrat. Genuit et Cererem, que et ipsa terra est sed apta frugibus producendis. Et quoniam tota congeries elementaris, que per matrem Saturni, que Vesta dicta est, significatur, et Ops, que simpliciter arida tellus est, et Ceres, que terra frugifera dicitur, varietates temporis variantes effectus sine dubio consequuntur, dicte sunt Saturno contra Titanum in regno capessendo favisse. Ops autem, que terra est, ut diximus, ex Saturno, tempore scilicet, quod numeralis mensura celestis est motus, id est ipsa celi variabilitas atque mutatio, concipiunt Iovem et Iunonem, Neptumnum et Cererem, Plutonem et Glaucam, quam, ut arbitror, Vestam appellavit Ovidius. Et Cererem quidem, solum Neptumni nativitatem ponens, ut supra patet, vel omisit Euhemerus in hystoria sacra sive, ut potius reor, ex nostris decidit libris errore scriptorum. Nam quod Vesta fuerit Saturni filia sicut Iuno docet Ovidius; docet et Cererem. Inquit enim: «Ex Ope Iunonem memorant Cereremque creatas semine Saturni. Tertia Vesta fuit». Quibus obviat, imo videur Euhemerus obviare, Cererem Celi filiam ponens et Vestam uxorem. Sed non est inconveniens (in horum hominum homines quidem fuerunt generatione) Vestam, uxorem Celi, neptem habuisse sui nominis ex Saturno, habuisse et Cererem ex eodem nomen amite referentem, que genita fuerat ex Celo. Minusque decet hoc quod diximus ac legitur admirari, quia, sicut superiore libro probatum est, omnes dii solum unicus deus sunt. Nam et cum videamus omnes filiis suis progenitorum gentilium ac multotiens amicorum nomina ponere, nonne conveniens fuit quod Saturnus matris ac sororum nomina que sibi faverant in regni potentia contra Titanum in filiarum suarum vocaminibus renovarit? Cumque dii omnes unus deus sint secundum essentiam sed pro diversis officiis diversis appellationibus nominentur, non est inconveniens si eadem progenies etiam in omnibus repetatur, quoniam, quotquot sint deorum nomina, solum unum deum oporteat iudicare. Hactenus satis hec contra calumniam diversitatis Ennii et Nasonis. Sed iam huius genealogie misteria retegamus: ubi de Thessalia superius egimus inter meditandum nobis occurrit quod nusquam legimus nec alias commemini me sensisse Iovem intelligi pro superiori rationis parte, Neptumnum pro inferiori, Plutonem autem sensualitatis imaginem obtinere. Unde non immerito, licet inter Iovem et Neptumnum superioritatis et inferioritatis proprietas et ratio assignetur, ambo tamen dii superi, solus autem Pluto cum aliis qui sui sunt inferi nominantur. Et ut deificandum hominem designemus, est in talis hominis ratione Iovem, id est, ut diximus, superiorem rationis partem, ante omnia reperire, cuius est, ut verissime tradit divus Aurelius, circa ea que supra nos sunt eterna et incorruptibilia totis affectibus occupari. Huic connascitur Iuno, humana scilicet complexio et nostri corporis armonia, que secundum dispositionis sue naturam iuvat hanc sublimitatem rationis et impedit. Iuvat equidem quoniam anima nostra sine hac, donec coniuncta sit corpori, nichil penitus operatur. Impedit etiam quoniam in absolutissimam illam et augustam atque divinam mentis sedem propter corporis nexum animam nostram ascendere non permittit. Unde et soror Iovis dicta est quoniam eiusdem dei opificium sunt. Est et coniunx quoniam in ipsa et per ipsam atque cum ipsa ratio sublimior quicquid egerit operatur. Et quoniam uxorum est semper coniugibus adversari, semper hec eadem resistit aliqualiter rationi. Ceterum cum hec pars rationis et mentis circa speculationem sit, non immerito traditur Iupiter Amalthee capre lacte nutritus. Capra siquidem dum pascitur semper ascendit, quod esse speculationis clarum est. Habent et capre, sicut harum rerum studiosi tradunt, acutissimum intuitum, quod etiam ad speculationem pertinet. Nutritus est et melle, quod apes sponte sua labris eius infundebant. Et certum est inter heroas, qui postea dii facti sunt, sicuti scriptum est, hanc apium mellificationem Iovis rictui infusam inter gentes Platoni, inter nostros autem Ambrosio. Quod quidem eloquentie omen fuisse creditum et receptum est. Et quoniam omnis speculatio et doctrina locutione percipitur, que per mel significatur, bene nutritus dicitur etiam melle, hoc est eloquentia. Hinc propheta noster regius divinusque poeta: « Quam dulcia faucibus meis eloquia tua; super mel ori meo! ». Hinc et Severinus noster: «Puro clarum lumine Phebum melliflui canit oris Homerus». Congruenter etiam per capram, animal ruminabile, speculatio denotatur, cuius est, sicut capre cibos, sic quicquid perceperit ad dentium molam, hoc est repetite rationis examen et ratiocinium, revocare. Habet autem Iupiter iste fulmen triplex, de quo mox, ut de pugna tractabimus, disseremus. Neptumnus autem imago est inferioris, ut diximus, rationis, qui maris et aquarum est arbiter, hoc est temporalium rerum. Que cum instabiles et fluctuantes sint et tumultus maximos excitantes, per aquas et mare, quibus ista conveniunt, imo prorsus insunt, convenientissime figurantur. Hec autem inferior rationis pars, sicut superior speculativum respicit intellectum, sic subordinatur ad praticum. Unde non immerito nascitur secum Ceres, que cum, ut aliqui volunt, a creando dicta sit, humani corporis et totius hominis, hoc est compositi ex materia, corpore scilicet, et forma, que est anima rationalis, curam gerit. Qui quidem homo, cum omnia corporea propter ipsum facta sint, quodam modo corporalium finis est. Cumque corpus humanum conversione ciborum in carnem augeatur, nutriatur, et conservetur, que large sumpto vocabulo creatio quedam sunt, plus quam idonee per Cererem, quam frugum deam asserunt, huiusmodi cure diligentia denotatur. Habet et iste, ne sit inermis, convenientissima ratione tridentem, hoc est prudentiam, rectam scilicet agibilium rationem, preteritorum quidem memoriam, ordinationem presentium, et coniecturam ac providentiam futurorum. Hunc tridentem Virgilianus Neptumnus divine prorsus sibi traditum, non Eolo, profitetur, qui non rerum temporalium moderator sed humanorum affectuum frenator est: «Non illi imperium pelagi sevumque tridentem, sed michi sorte datum». Pluto vero, sicut prenotatum est, sensualitatis et sensibilium motuum simulacrum est et ipsorum rector ac gubernator. Que quoniam in antro nostri corporis agitantur et manent, finxerunt poete in terre vacuo imisque concavitatibus habere regiam et diis inferis dominari. Habet et iste telum suum, quod aliqui, sicut tradit Alexander, canem tricipitem, quem Cerberum vocant, esse volunt, dicentes equalia insignia horum trium esse fulmen Iovis, tridentem Neptumni, Cerberum Ditis. Michi vero non videtur esse simile de Cerbero, fulmine, vel tridente. Hec etenim duo tela sunt, illud animal monstruosum, cum quo, sicut in quarto dicturi sumus, noster Hercules dimicavit. Verumtamen Plutonem habere sceptrum quo terram dividat testatur Ovidius. Inquit enim Methamorphoseos quinto: «In gurgitis ima contortum valido sceptrum regale lacerto condidit. Icta viam tellus in Tartara fecit». Hoc igitur telum sceptrum vocat Ovidius quod regentis insigne est. Sensualitas enim virtutis habitu domita ac sine contentione parens et obediens rationi. Iam Pluto iamque divina et quodam modo facta deus sceptra tenet et sensibiles moderatur affectus. Nec inconvenienter etiam tricuspes hoc dixerimus esse telum. Nam cum oporteat torpentes excitare sensus et gestientes comprimere, ne plus evagentur quam deceat neve ad ea que convenit non extendantur, et ipsius medii invenire rationem, quod regie potestatis et moderationis est, triplex hoc sceptrum rationabiliter dici potest. Unde magno misterio prefatis versibus subiunxit Ovidius: «Et pronos currus medio cratere recepit». Nam ut omittamus raptum Proserpine, qui fit ad culturam, ut in segetem revertatur, rapitur et ad victum, ut homines nutriantur. Proserpina quidem semen est segetis que per Cererem generatur, in cuius sinu nascitur, et a Plutone, hoc est sensualitatis deo, propter victus necessitatem amatur et colitur et rapitur. In quo raptu ne plus minusve sumatur, medium convenit reperire. Et semen etiam, quod in terram iacitur, nec sparsum summotenus relinquendum nec altius recondendum sed mediocri quadam defossione locandum est. Ceterum si rapiatur ad frugem, «Iupiter ex equo volventem dividit annum. Et dea, regnorum numen commune duorum, cum matre est totidem, totidem cum coniuge menses». Si vero rapiatur ad cibum, quoniam nullos omnino redit in ortus, optime dictum est: «Nec repetita sequi curat Proserpina matrem». Ceterum quod «repetet Proserpina celum, lege tamen certa, si nullos contigit illic forte cibos. Nam sic Parcarum federe cautum est», certa ratione potest cuilibet ex dictis raptibus convenire, nec non quod ibidem scripsit Naso: «Puniceum curva decerpserat arbore pomum sumptaque pallenti septem de cortice grana presserat ore suo », vel quod idem vates a semet dissidens memoravit in Fastorum quarto: «"Rapta tribus", dixit, "solvit ieiunia granis punica que duro colice poma gerunt"». Hec, inquam, non difficile possunt his sensibus adaptari, licet ad aliud pertineant sacramentum. Nam si Proserpina sumatur pro anima rationali, que quidem ex Cerere creatur a Iove (Iupiter enim, hoc est deus, per Cererem, curam scilicet hominis, animam humanam creat), cum homo propter hominem producatur, et ipsa aliquando per vitia tendat ad inferos, oportet quod ibidem inhereat si comederit aliquid condelectando se vitiis, et non potest resurgere nisi dei potentia, Iovis scilicet dispensatione. Nam «revocare gradum superasque evadere ad auras, hoc virtutis opus. Pauci quos equus amavit Iupiter aut ardens evexit ad ethera virtus diis geniti potuere». Possunt etiam ista grana figuram temporis obtinere, ut ad alios raptus iterum revertamur. Tempora quidem horarum atque dierum septenario certissima dinumeratione procedunt. Unde dies sabbati Saturni dicta est, quoniam ipsius hora prima ab huius planete dominio sumpta est, secunda a Iove, tertia a Marte, et sic per omnes planetas usque ad ultimum descendendo. Post triplex vero septenarium iterum quarto revertitur ad Saturnum; deinde hora vigesima tertia sequitur, et est sub dominio Iovis. Vigesima vero quarta Martis est. Tunc consumatis omnibus horis unius diei naturalis sequitur hora solis, que diei dominice principium est. Et eadem ratione proceditur per dies alias septimane. Et de dierum quidem septenario, cum per ebdomadas tempora supputentur, omnibus clarum est. Habet igitur septenarius granorum numerus figuram temporis. Nam consumpto per semen sub terra certo tempore taliter corrumpitur quod non possit nisi per regenerationem ad superos remeare. Et si sumatur in cibum, ut autoritate Maronis dictum est, exacto modico tempore nunquam penitus reverti potest. Unde illud: «Nec repetita sequi curat Proserpina matrem». Nec minus et vitia per septenarium designantur, quod, quia cuilibet pateat, non curo plenius declarare. Ternarius etiam numerus et tempus et vitia non inepte significat. Nam tempus cum in preteritum et futurum dividatur, solum instans exhibet pro presenti. Unde recedentes ab hac exquisitissima veritate in presens, futurum, atque preteritum ipsum tempus separant. Que tamen tria temporis sunt denominationes, non partes. Hec enim dies Mercurii in qua sumus si tota sumatur pro quodam quanto non subcessivo sed continuo, quod facere potest intellectus per abstractionem, heri futura fuit, hodie presens est, et cras erit omnino preterita, ut non minus ternarius quam septenarius temporum contineat rationem. Nec minus vitiis convenit, cum et ipsa tripliciter perficiantur cogitando, agendo, et perseverando. Quibus gradibus rationalis anima submersa ab inferis non potest emergere nisi sit de paucarum numero quas «equus amavit Iupiter». Ut hac ratione, sive grana mali punici tempus significent sive vitia, nulla sit ex diversitate numerorum ternarii septenariique differentia, cum rerum significatarum identitas non mutetur. Sed forte videatur alicui declarandum quare magis ad hoc misterium malum punicum quam aliquid aliud sit electum. Et certe tam vitia quam tempus multitudo quedam sunt. Tempus enim numerus est, ut supra diximus. Et nullum est vitium quod non possit vitia plurima nuncupari. Et quamvis omnino singulare fuerit (quod an esse possit impresentiarum non speculabimur), tripliciter perficitur. Unde nescio quid naturale promptius occurrerit hoc pomo, quod taliter unum est quod granorum multitudine perficiatur et taliter multitudo quod unum sit. Quam condicionem ratio fabule ac sensus intrinseci requirebant. Demum vero Glauca sive Vesta nascitur cum Plutone. "Glaucos" etenim Grece, Latine "album" dicitur. Quod quidem significare potest creditam a gentilibus nature mundiciam a principio generationis, quam adeo perfectam astruebant quod, nisi consuetudine depravaretur, ipsa duce in optime vite statum et ad ipsarum virtutum apicem veniremus. Ignorabant siquidem in primis parentibus naturam humanam ex transgressione corruptam, quod nobis est divini dogmatis gratia revelatum. Hec igitur candida et immaculata natura nascitur cum Plutone sed cito moritur. Mox etenim vitiorum subeuntium feditate talis puritas maculatur. Potest et Glauca dici quasi "glaucuma", que quidem obtenebratio oculorum est. Nunc igitur cum sensualitate nascitur hec qualitas quoniam perturbato recto iudicio sensitivi ferantur affectus tanquam ceci in delectationis obiectum. Dicitur hec eadem etiam Vesta, qua, sicut diximus, significatur ignis, ardor scilicet desiderantis appetitus sensitivi. Vel si terram, que maxime opaca est, malis significari per Vestam, cecitatem eligentis sensus non inepte notat. Verum in homine virtuoso vis hec, que rapit in delectabilia sensuum, vel impotentia sive passio iudicium turbans mox extinguitur, cum non solum parce in virtuosis rationi sensitivus affectus sed etiam que ratio iubet delectabiliter amplectatur. Nunc autem, quoniam et hoc capitulum nimis crevit, modum adhibere placet, et cetera sequentibus disseramus.

<sal. lab. 3.42>	De mistico Titaniarum pugnarum intellectu et de Gorgonibus. Duas fuisse Titanibus pugnas cum diis, unam videlicet cum Saturno, qua victores fuerunt, alteram cum Iove, qua victi sunt, ex hystoria sacra, sicut in precedentibus ex verbis eloquentissimi Lactantii Firmiani recitavimus, magis constat quam ut oporteat aliter demonstrare. Fuit ergo cum Titanibus pugna Saturno. Nam cum antiquissimi hominum aut admiratione virtutis aut artium inventione aut constructionibus urbium aut equitate regnandi vel agnationum initio pro diis haberentur et colerentur, licet impie, supervenit et impia quedam natio que divinitatis gloriam propter splendoris ac lucis admirationem ad res insensibiles, ignem scilicet et astra, transferret. Qui quidem Titanes a splendoris et luminis cultu dicti sunt. Hi siquidem forte nolentes aliquid creatum in tempore eternum esse et per consequens a dei natura penitus alienum, cum hec omnia mortalia sint, receptas ab hominibus religiones damnaverunt, et ostendentes Saturnum hominem fuisse, Opim vero mulierem, sic excluserunt ipsos a polo quod celum sibi vindicantes sperarum celestium et deorum suorum ambitu quasi quodam carcere claudere viderentur et regno, hoc est divinitatis opinione, spoliarent. Verumtamen quia facillimum est ostendere quid non sit deus, cum quid sit humana condicione nedum difficile sed impossibile sit videre, nisi quatenus dei gratia reveletur, Iupiter, Saturni filius, hoc est natus in tempore, nutritus melle, id est eloquentia, et lacte caprino, sapientie scilicet speculatione, corio nutricis, hoc est omnimoda latitudine speculationis, armatus, ut parentes liberet, cum Titanibus venit ad pugnam. Et quocunque se cum egide, scuto scilicet caprini tergoris, verterit, hostes terret, speculationis candorem non ferentes. Unde et dicti sunt tam vehementer timuisse capre, candide licet, horrendum aspectum quod a matre Terra petiverint ut eius claritudinem obscuraret. Ex quo mater ipsam abdidit in specu Crete. Quid est specus nisi corpus humanum concavum sicut antrum? Quid est insula Crete nisi in ea hominis parte que potentiam habeat iudicandi? "Critos" enim Grece, Latine "iudicium" vel "iudicatio" dici potest. Quam vim in homine, rationali scilicet creatura, qui negaverit esse, planum est eum quod subiectum videmus esse sensibus infitiari. Docens igitur Iupiter rerum speculatione que sunt insensibilia, qualia sunt ignis et stelle, deos esse non posse, cum fateri oporteat esse nobiliora que sensum habent, licet vilissima sint, his que sensum sortita non fuerint, et longe magis excellentia quibus usus est insitus rationis, parentes in regno restituit et ad divinitatis opinionem explosis Titanibus revocavit. Neve celo carentes putarentur dii non esse, septimam speram et stellam, que celum illud possidere dicitur, Saturni vocamine nuncupavit. Lunam autem et aplanem, in quo stelle fixe scintillant, terram esse monstravit, duplicem elementorum ordinem conversis supputationibus inter speras octo celorum, ut Platonicorum autoritate supra patuit, numerando. Ceterum Titanes capre corium quo Iupiter pro clipeo usus est metuunt atque fugiunt quoniam ficta lumen sive candorem non sustinent veritatis, quam speculatio querit et invenit taliterque probat et astruit per eloquentiam quod etiam veritatis hostes contrahiscere non presumant. Habuit autem Iupiter in hoc scuto Meduse caput, vel ab effectu creditus est habere. Quod quidem, ut arbitror, significare potest scientiam sermocinalem, cuius rei demonstrande gratia altius ordiemur. Forcus rex tres habuit filias eximie pulcritudinis, quarum nomina fuerunt Euriale, Stennio, Medusa. Has dicunt unum oculum habuisse, quo vicissitudine mutue traditionis utebantur. Crines autem anguineos habuit Medusa quoniam cum Neptumno concubuit in ede Minerve. Hanc cristallino clipeo aut eneo munitus ense falcato interfecit Perseus et eius caput, quod vertebat inspectores sui confestim in lapides, amputavit. Ex cuius cruore mox nascitur Pegasus, equus alatus, qui pede fodiens humum ima scaturigine Pegaseum fontem eduxit, qui est poetis specialiter consecratus. Et ut videas de hoc plene, recurrendum est ad finem quarti Methamorphoseos, ubi materia dicte fabule pertractatur. Forcus igitur a "for", "faris" vel a "foros" Grece, Latine "ferre", pro scientia sermocinali ponitur. Sermo quidem fert proferentis intentionem. "Orchon" autem Grece, Latine "iuramentum" est, quod dicitur affirmatio religiosa. Huius enim facultatis est semper aliquid firme loqui vel simplici narratione vel rationum argumentatione vel persuadendi dulcedine. Eius autem tres filie sunt: Stennio, que iuxta Fulgentium debilitas interpretatur, que potest intelligi per grammaticam, quod addiscatur etate debili quodque sit ista facultas quantum de se debilis, utpote que nec moveat nec probet nec persuadeat sed simpliciter narret; Euriale vero, sicut idem autor vult, "lata profunditas" interpretatur, quod convenire logice puto clarum; Medusam autem oblivionem significare vult, quod est sine dubitatione rhetorice, que mutans affectus hominum priores conceptus oblivisci facit. Hec ultima pulcrior est reliquis, decore presertim in crinibus, quoniam ornamentis (que per crines significantur, qui sunt, ut demonstrat Apulegius, precipuum mulierum decus. Nam si tollantur, nulla fuerit adeo pulcra quin turpissima videatur) et circumstantiis rhetorica florescat oratio et ipsa ceteris est pulcrior, utpote que supra grammatice congruitatem et proprietatem ac probationem logices et persuadendi propositum et omne superaddat in verbis et sententiis ornamentum. Cum hac autem concumbit Neptumnus in templo Minerve. Mirum latet in hac coniunctione misterium. Ecce quidem quod aliquando, sicut, ubi supra de Busiride illaudato disputatum est, diximus, Neptumnus pro humiditate ponitur. Unde nunc naturalis eloquentie typum habet, cum eloquentia sit in voce, et nulla vox sine humore possit naturaliter fieri. Medusa igitur artificiosa est eloquentia, Neptumnus eiusdem eloquentie principium naturale, Minerva sapientie dea est. Quotiens igitur naturali eloquentie coniungitur ars atque doctrina dicendi in templo Minerve, hoc est intra penetral et sacrarium sapientie, tunc mutantur Meduse crines in angues, hoc est ornamenta fiunt capita quedam et instrumenta sapientie. Angues etenim figuram habere possunt sapientie quod hoc genus animantium astutissimum esse tradatur. Ante permixtionem autem huiusmodi poterat impune Medusa videri. Unde illud: «Inveni qui se vidisse referrent». Sed postquam coniuncta fuerit natura simul ars atque sapientia, tunc stupore quodam admirationis convertit intuentes in saxa, quoniam audientes quasi stupore perterriti saxei videantur. Vel adeo in his que persuasa sint firmantur quod acquisisse qualitatem saxeam dici possint. Habent autem, ut testatur Ovidius, habitaculum, quod breviter describens ait: «Gelido sub Athlante iacentem esse locum solide tutum munimine molis, cuius in introitu geminas habitasse sorores Forcidas, unius sortitas luminis usum». Athlas autem, qui celum sustinet, primus, ut supra diximus, astrologus fuit. Que quidem inter septem liberales artes ultima numeratur. Oratoria quidem perfectio, sicut vult Cicero, omnium magnarum rerum atque artium scientia constat. Nam cum oratoris sit de omni re posse apposite, hoc est idonee, disputare, omne dicibile materia est proculdubio rhetorice facultatis. Est igitur sub Athlante locus depressus et iacens, id est ultra Athlantem; quamvis enim omnis circa montem regio recte sub illo monte dici possit, magis proprie tamen que depressior erit sub ipso iacere dicetur. Et quia trans istum montem regio est declivis vergens in meridiem et occasum, convenienter exponitur sub Athlante, id est ultra Athlantem, quoniam post omnia que dici vel sciri possunt rhetoricam facultatem esse, que pro sua materia cetera presupponat, necessarium est. Gelidum autem Athlantem dixit Ovidius quoniam ars astrologie ex antiqua temporum observantia ducta sit, vel quoniam perfecta eloquentia, que sine consumata sapientia nequeat reperiri, in senectute, que frigida sit, habetur. Nunquam enim, abundet quis preceptis doctrinaque licet, veram sapientiam, que divinarum humanarumque rerum scientia est, neque perfectam eloquentiam, que facultas est de omnibus rebus posse dicere, nisi post multam rerum experientiam haberi posse clarius est quam ut debeat ratione probari. Nec incongrue dixit hunc «esse locum solide tutum munimine molis», quoniam vera sapientia sine cunctis virtutibus esse non possit, quibus quasi quodam valido murorum propugnaculo perfecta facultas eloquentie muniatur et defendatur. Narrat etiam huius «in introitu geminas habitasse sorores Forcidas, unius sortitas luminis usum». Geminas autem dixit, id est plures, non duas, sicut «tergemini Gerionis», non geminum ter, hoc est ter duplex, sed tergeminum quasi triplicem, id est ter multiplicem. Vel geminas dixit, id est duas. Nam cum grammatica nichil probet in quantum grammatica sed solum congruenter exprime conceptus intellectuales, dialetica atque rhetorica sole sunt intentionum et conceptuum probative. Unde bene fictum est ipsas «unius sortitas luminis usum». Nam licet modo disputandi differant ac abinvicem separentur, uno tamen iudicandi lumine vicissim utuntur. Ad has autem opprimendas Perseus venit. "Persis" enim vel "persida" tentans vel tentatio interpretatur. Unde Perseus tentator et inquisitor est. Et cum fingatur alatus et volans, quod significat altitudinem scrutationis, pro curiositate investigandi ponitur. Fingitur autem hic ex Daphne natus et Iove in aureum imbrem converso. Nam omnis curiositas inquirendi aut ex gloria, quam per Daphnem, ubi de Thessalia tractatum habuimus, significari diximus, aut ex divitiarum cupiditate, quam denotat aureus imber, nascitur, aut ex quo gloria corrumpitur, quod per vitiatam Daphnem figuratur, si coniungatur utriusque rei, divitiarum et glorie scilicet, appetitus. Hic autem lumen illud quo Forcides utebantur, dum una traderet alii, furtim aufert. Unde subiunxit Ovidius, Persea de se narrantem inducens: «Id se sollerti furtim, dum traditur, astu supposita cepisse manu». Nunquam enim iudicandi scientia bene perfecteque potest haberi nisi de logices rhetoriceque facultatibus hauriatur. Ambe quidem docent de rationibus et argumentis iudicare. Postquam autem rapuit hoc lumen Perseus, se dicit «perque abdita longe deviaque et silvis horrentia saxa fragosis Gorgoneas tetigisse domos, passimque per agros perque vias vidisse hominum simulacra ferarum in silicem ex ipsis visa conversa Medusa». Habita siquidem scientia iudicandi penetratur in abdita, devia transeuntur, silve fragose, id est obscuritates locutionum, et horrentia saxa, hoc est dure et indissolubiles dubitationes, solvuntur, et denique pervenitur ad Gorgonum domos, id est ad habitus istarum scientiarum que communi vocabulo Gorgones dicte sunt. Gorgon equidem terror interpretatur, ut vult Fulgentius. Plene quidem terroris et stuporis sunt scientie sermocinales. Quid enim mirabilius ipsa grammatica, que vocibus mira rectitudine compositis quoscunque mentis exponit conceptus? Quid stupendum magis est ipsa dialetica, que sic probat et astruit veritatem quod intellectus, imo nec is cum quo dixerit, nequeat dissentire? Quid denique terrore plenius ipsa rhetorica, que reos etiam capitali iudicio persequatur atque, quod lege duodecim tabularum capitale propter tallionis penam est, accusatoribus causam auferat reosque defendat? His igitur habitibus acquisitis, in quibus quasi domibus propriis facultates iste manent, dicitur Perseus «Gorgoneas tetigisse domos». Et exinde videt per agros et per vias ferarum «hominum simulacra in silicem ex ipsis visa conversa Medusa». Per agros, id est per naturalis scientie spacia, et per vias ferarum, hoc est vitam hominum sensibus deditorum, cognoscit homines versos in silicem, id est obstinatos et obduratos in ignorantia et vitiis, visa Medusa. Nunquam enim magis suos errores et vitia recognoscunt homines quam cum admonentur et ipsam eloquentiam sapientie coniunctam in aliis intuentur. Tunc vitiis obduratos, tunc errorum conscii stultos et insensibiles sicuti saxa se percipiunt et advertunt. Denique scrutandi curiositas, id est Perseus, ex cupiditate glorie et divitiarum admiratione nascens non videt intuitu recto Medusam sed se fatetur «horrende clipei quem leva gerebat ere repercusso formam aspexisse Meduse». Etenim qui ob talia student non scientias sed scientiarum umbras potius, et eas non recte sed oblique quasi per speculum intuentur. Vel hoc ideo fictum est quod nullius intellectus tanta possit esse perspicacitas que ad alicuius scientie verum intuitum atque rectum adhuc potuerit pervenire; vel ex eo quod eorum que lectione seu doctrina vel meditatione discuntur recepte species reluceant in intellectu et reflexione quadam et non recte videri possint. Ceterum de se loquens Perseus concludensque dicit se «dumque gravis somnus colubras ipsamque tenebat eripuisse caput collo». Oportet enim hanc trivii perfectionem non solum ore docentium vel exercitio disputationum sed etiam taciturnitate considerationis et meditationis, que per gravem Meduse et colubrarum figurantur somnum, percipi, et acie falcati gladii, hoc est intellectus reflexione, dum in agentem convertitur intellectus possibilis, amputari. Nec inconvenienter finxerunt aliqui clipeum Persei fuisse cristallinum, aliqui vero fingunt eneum et renidentem, sicut Ovidius. Est enim hic clipeus intellectus, illuminabilis quidem in quantum possibilis, quod eri convenit, et illuminans sicuti cristallus in quantum agens. Cristallus enim, quia corpus dyaphanum est, auget simulacra specierum et illuminat medium. Unde per ipsam et maiore modo et clariora videntur obiecta. Post hec erepto capite, hoc est habita perfectione, Meduse, id est artis rhetorice, que quidem omnium artium et scientiarum perfectione conficitur, nascitur Pegasus, equus alatus, hoc est principium et fons sapientie. Sic enim interpretatur Pegasus. Nam et "pege" Grece, Latine "fons" est. Nascuntur et colubri, quibus tota Libia fit infesta. Colubri quidem rationes notant que mordent, et adeo vivaces sunt quod, nisi rescisso capite, mori non possint, et ex his Libia, que a "libeo" dicitur, id est vita voluptuosa, infesta est, remordentibus rationibus, quasi serpentes sint, volupes et libidinosos affectus. Proximum enim cuiuscunque transgressionis est in morsu vivacitateque rationis eorum que commiseris cum afflictione spiritus penitere. Unde satyricum illud: «Exemplo quodcunque malo committitur, ipsi displicet autori. Prima est hec ultio quod se iudice nemo nocens absolvitur», et cetera. De quorum anguium ortu refert Ovidius de Perseo loquens, capite iam execto Meduse: «Cumque super Libicas victor pendebat arenas, Gorgonei capitis gutte cecidere cruente, quas humus exceptas varios animavit in angues. Unde frequens illa est infestaque terra colubris». Nunquam enim nisi postquam quis exhauserit omnium scientiarum et artium caput, id est perfectionem, unde nascitur Pegasus, fons scilicet et principium sapientie, mens hominis elevatur in altum. Nunquam fertur supra Libiam, hoc est carnales affectus, nunquam seminat super ipsos sanguinis stillatione serpentes nisi postquam didicerit sive inceperit esse sapiens, Pegaso scilicet iam creato. Denique postquam fuerit supra Libiam elevatus appetitum subiugans sensitivum, «Inde per immensum ventis discordibus actus nunc huc, nunc illuc exemplo nubis aquose fertur et ex alto seductas ethere longe despectat terras totumque supervolat orbem. Ter gelidas Arcthos, ter Cancri brachia vidit. Sepe sub occasus, sepe est ablatus in ortus ». Que quidem omnia, ne singula persequar, dici debent ad sublimitatem sapientie pertinere, que divinarum et humanarum rerum scientia est. Omitto multa que video sub dictis versibus occultari, licet magna sint et scitu dignissima. Pressius equidem intuentes nonne vident sapientissimorum etiam intellectum exemplo nubis aquose nubilosum esse et, licet huc illucque feratur, per quoddam immensum non posse nisi, sicut et nubes, altius quam ad diffinitum aliquid elevari? Nonne per sapientiam, quantum licet, mentibus sublimati despectant alto seductas ethere terras? Despectant quidem, id est frequenter despiciunt. Nonne ter gelidas Arcthos, id est passiones humanas, que significantur per Arcthicam regionem, ter Cancri brachia vident, hoc est tristiciam, que pergentem in virtutes hominem retroferat, videt? Videt ter profecto, disponens scilicet, operans, et perseverans. Nulla quidem adeo pura adeoque defecata mortalium sapientia est que, dum sumus sarcina carnis onusti, nubilosa non sit, totumque licet quis supervolet orbem, quin sepe sub occasus, sepe sit ablatus in ortus. Aufertur enim sub, id est ultra, occasum, hoc est regionem vitiorum. Aufertur etiam non ultra ortum sed in ortum, id est in regionem virtutum. Attingere quidem potest homo virtutum spacia, non transire. Nam perfecta virtus naturaliter nulli contingere potest. Transeuntur autem vitia quoniam per se potest homo in omnia vitia mergi. Postquam vero Pegasus, fons scilicet et principium sapientie, natus est, quid facit? Certe pedibus, id est progressu suo, apud montem Helyconem figens passus fontem elicit Pegaseum. Quem quidem poetis sacrum et pro ipsa sumi poetica certum est. Ex quo datur intelligi artem hanc que poesis dicitur post sapientiam inchoari. Et optime quidem et apposite per fontem poetica designatur. Fons etenim aquarum est scaturigo et scaturiens aqua. Poesis enim scientia sermocinalis et a natura proficiscens est. Et aqua quidem eloquentiam significat, sicut supra diximus de Neptumno, et in eo quod naturaliter fontes sint notatur poetice facultatis principium naturale. Nam, ut inquit Cicero, quod et primo libro relatum est, «A summis hominibus eruditissimisque accepimus ceterarum rerum studia et doctrina et preceptis et arte constare, poetam natura ipsa valere et mentis viribus excitari et quasi divino quodam spiritu inflari». Habet et fons cum poetica similitudinem, imo quasi quandam similem proprietatem. Fons equidem species et simulacra representat obiectorum. Et in poetica locutione res sive rerum vocabula que videntur, non res vel significatarum rerum voces sunt sed cum rebus ipsis prorsus ad aliud significandum intrinseci sensus intentione adhibentur ut signa. Quid ulterius facit Pegasus? Defert quippe Bellorophontem ad expugnandam Chymeram, que michi videtur habere generalem figuram omnium vitiorum. Habet enim quodlibet vitium in capite, hoc est initio sui, ignem, id est affectum. Habet impetum, qui per leonem significatur. Habet et hircum, quod animal fetidum est, quo turpitudo fetorque vitii designatur. Habet et serpentem, per quem figuratur penitentie morsus, qui semper sequitur ad peccatum. Bellorophon autem, ut alii tradunt, consultor sapientie dicitur. Qui delatus Pegaso, fonte videlicet sapientie, Chymeram, id est omnia vitia, superat. Et hec tantisper de Gorgonibus dicta sint. Nunc principale propositum resumamus. Habuit ergo Meduse caput in clipeo Iupiter cum Titanibus dimicans, hoc est eloquentie perfectionem, quo territi sunt Titanes. In humanis enim ac eruditis concertationibus nichil eloquentia terribilius est. Iuxta nostre quidem expositionis sensum litteratoria fuit hec pugna, non armata. Nec quem moveat poetarum princeps inquiens: « Hic genus antiquum terre, Titania pubes, fulmine deiecti fundo volvuntur in imo». Nam vel pro Titanibus Gigantes intellexit, vel etiam fulmina pertinent ad eloquentiam. De quibus, quoniam multa dicenda sunt, sequente capitulo disseremus. Ad hoc idem spectat quod Aglostenis autoritate, ut supra retulimus, notavit Iginius, quod Iupiter Creta ereptus et delatus in Naxon ibidem nutritus fuerit et quod sacrificanti, cum exinde contra Titanas proficisceretur, aquila dedit augurium, sed longe magis quod addidit eiusdem Aglostenis autoritate Germanicus, Iovem transformatum in aquilam apud Naxon fuisse nutritum. Aquila quidem quoniam altitudine volationis cunctas aves exuperat et oculis adeo potens est quod contra solis orbem figat intuitum, vim subtilitatemque speculationis denotat, ut augurium aquile et Iovis in aquilam transformatio speculationem, qua nitimur expositionis nostre tractu, significent et confirment. Ceterum "Naxos" Grece, Latine significat "sacrum Bachi" vel "sacerdos Liberi patris", significat etiam "occultum" vel "occultatio" et "ordinatum" seu "compositum". Et si hystoriam respiciamus, occultatus est Iupiter. Vel ad id spectat quod anima rationalis occultatur in corpore ibique nutritur. Compositum autem et ordinatum etiam esse dicitur, quantum ad scientiam pertinet omnemque doctrinam, quotiens naturali principio cuiuspiam artis cultus accedit. Verissimum enim est nichil nos decenter et decore facere, quantalibet doctrina accesserit, nisi nature nobis insit ad id quod facere volumus aptitudo. Nam teste Cicerone, «Nichil decet invita Minerva, ut aiunt, id est adversante et repugnante natura». Liberi vero sacra, que per Naxon, ut dictum est, significantur, ut illi volebant, spectabant ad purgationem. Unde Maro noster: «Et mistica vannus Hyaco». Nunc autem qui in speculationis opus mittuntur certum est purgatis erroribus in ipsam tendere veritatem. Ut convenientissime Iupiter nutritus esse dicatur in Naxo, hoc est speculatione, sicuti legitur Aglostenes tradidisse. Ceterum volunt aliqui Iovem cum Egipane nutritum, qui siquidem Capricornus est, et ob id receptum in celo. Tradunt alii quod primus obiecerit pavorem Titanibus. Que cuncta pertinent ad vim istam speculativam que cum Iove nutritur, vi scilicet intellectiva, Titanas terret, et hostes conchiliis iaculatur, ut Eratostenes ait, quoniam, ut dictum est, litterata, non armata fuit ista certatio. Denique ut de Titanibus prosequar reliqua, gens hec impia fuit, ut supra diximus. Unde Flaccus: «Scimus ut impios Titanas immanemque turmam fulmine sustulerit caduco qui terram inertem, qui mare temperat». Quamvis miscere videatur hic autor Titanas cum Gigantibus, ut, quoniam proprie pietas religio est, gens hec impia, hoc est irreligiosa, dicta sit. Verum quia multa sunt communia Titanibus et Gigantibus, hec de istis dixisse sufficiat. Multa quidem que restant sequens capitulum enodabit.

<sal. lab. 3.43>	De pugna deorum cum Gigantibus quid possit mistice tradi. Scio me multa, cum de materia Gorgonum disputarem, et fabulosa et mistica dimisisse. Quod id me consulto fecisse docti qui legerint ista cognoscant. Non spectabant enim ad principale propositum. Quos delectat igitur varietas fabularum apud Iginium et Germanicum illas querant, et quorum ingenium capax fuerit allegoricos sensus adaptent, quos facile reperient eruditi. Nunc ad Gigantum materiam veniamus. Geminas etiam Gigantum fuisse pugnas, unam qua victores contra deos leguntur in Egipto, alteram in Thessalia, qua victi sunt, constat. Faciamus igitur deos primo victores, quod in Emathia dicitur contigisse. Cuius quidem rei misterium, si quis ad Thessalie materiam redeat, nos inveniet retexisse. Et hunc tractatum incipiamus. «Quid est aliud Gigantum modo bellare cum diis nisi», sicut inquit Cicero et ut supra retuli, «nature repugnare? ». Et ut Tullianum hoc explicem, ordo nature vult quod sensus pareant rationi. Quotiens autem sensitiva vis rationi non obedit, repugnatur sine dubiatione nature, et longe magis si sensus rationi contigerit imperare. Nunc autem sensitivi sive carnales affectus carnalesque potentie sive vitia Gigantum figuram obtinent, atque filii terre dicti quod ex rebus terrestribus et carnis, que terra est, prurigine generentur.Sunt autem hi magni corpore, quod significat molem et altitudinem vitiorum. Nam cum virtutes suis contineantur limitibus, utpote que consistant in medio, vitia latissime patent nec finem inveniunt ubi desinant. Sunt et Gigantes potentes viribus, quod plane denotat vim et robur atque violentiam passionum. Finguntur autem serpentes habuisse pro pedibus eo quod, sicut autoritate Macrobii dictum est superius, dicantur «nichil rectum nichilque superum cogitasse». Tortuosa quippe serpentum illa volumina quibus pro pedibus usi traduntur, horum affectuum obliquitatem significant. Et quia serpens animal est tam reptile quam terrenum, significatur has passiones, affectus, ac vitia per terram et inter hec temporalia serpere seque nunquam altius elevare. Quin etiam serpens est animal venenosum et tante vivacitatis quod vix possit extingui. Ex quo datur intelligi progressu passionum huiusmodi humane vite sinceritatem quasi veneno quodam infici atque turbari, longumque et vivax esse cum hac quasi gente certamen, quod vere nunquam nisi post resolutionem huius compositionis qua vita constat, carne videlicet deposita, finiatur. Accedat ad hec quod, cum omnes, nisi dei gratia subleventur, quod gentilibus non contigit, apud quos ista ficta sunt, spem et fidem cum sensibus terminent nec ultra quam illis percipiant, sperent, aut credant nec etiam ament, licet ad altiora quadam possint ratione traduci, solent communiter omnes qui carnaliter et secundum sensitivos affectus vivunt sapientissimi iudicari. Que sapientia per serpentes, de quibus scriptum est, «Sed et serpens erat callidior cunctis animantibus terre que fecerat dominus deus», convenientissime figuratur. Nam inter illos qui nichil hominem esse post mortem opinati sunt, nonne stultissimum reputetur a delectationibus sensuum abstinere? Apud eos siquidem qui putabant animas immortales et ab eterno creatas suis traditas stellis naturali quodam affectu in corpora velle reverti (que deliratio Platonis fuit et eorum qui se Platonicos esse gloriabantur) aliqua ratio poterat esse virtutis, licet tenuis et non vera; quippe, licet citius tardiusque purgari putarent animas onere terrene contagionis, aliquando tamen credebant ipsis ad sua sidera reditum esse. Quo fiebat ut optimis hominibus, ne tardius sed omnino liberius atque citius redirent in celum, studium esset aliquando virtutum, alii vero supervacuum arbitrarentur severiorem vitam sequi temporalis retardationis metu cum tandem esset ad sidera redeundum. Deos vero Iovem et Iunonem, Neptumnum et Cererem, Plutonem et Vestam anteprecedente capitulo demonstravi in homine fore. Ut enim brevissime repetam, Iupiter sublimem rationis arcem, Neptumnus partem rationis inferiorem, Pluto sensualitatem obedientem rationi significant. Cum quibus plane carnales congrediuntur affectus, hoc est Gigantes, ut redeamus ad fabulam. Fit autem hec pugna, sicut premissum est, in Thessalia, hoc est in vita humana. Huius enim imaginem Thessaliam, Hemoniam, sive Emathiam (sive aspiratione dempta Emoniam) superius ostendimus obtinere. Ceterum gemina vis anime nostre est. Est enim vis concupiscibilis, est et irascibilis; quarum concupiscibilis caput est. Fertur enim semper in bonum: bonum quidem verum si iudicans non erraverit intellectus, vel apparens bonum si contingat examen intellectus errare. Sed quoniam aliquando contingit difficultatem annexam ipsi bono tantam esse quod vis concupiscibilis deterretur nec procedit ulterius, adest vis irascibilis que et ipsa fertur in bonum, sed tanquam arduum atque difficile, que difficultate calcata mittit concupiscibilem in obiectum suum. Nunc autem hec pugna, qua dii victores fuerunt, ad concupiscibilem pertinet. Et ideo bene finxerunt eam et in Thessalia, hoc est humana vita, et in campis Flegreis, quasi "Flegeis", fuisse commissam. "Flegi" quidem Grece, Latine "flama" dicitur, que nichil est nisi quidam ignis ardor, per quem concupiscentia designatur. In cuius campis atque latitudine Iupiter, ratio videlicet superior, et Neptumnus, rationis videlicet inferior pars, et Pluto, sensitivus scilicet appetitus obediens rationi, et alii dii cum Gigantibus, hoc est carnalibus atque terrenis affectibus, pugnam conserunt. In quo quidem congressu sicut inquit Maro, «Ter sunt conati imponere Pelio Ossan scilicet, atque Osse frondosum involvere Olympum». De quo quidem egimus supra capitulo secundo tractatus Thessalie. Etenim, ut ibidem dictum est, Ossa figuram tenet humani corporis, Olympus carnalium affectuum. Mons vero Pelius significat animam rationalem. Conantur ergo Gigantes, terreni, sicut dictum est, affectus, Ossan imponere Pelio, hoc est corpori sive carni super animam tradere dominatum, et ipsi Osse frondosum involvere Olympum, hoc est, ut diximus, carnales affectus, qui per Olympum figurati sunt, quem mirabiliter frondosum poeta vocat, quoniam frondes silvis et arboribus tradunt amenitatem quandam et delectabiles umbras. Carnalium siquidem affectuum ratio, qui feruntur in bonum sed in eo quod delectabile, ad voluptatem pertinet. Nunc autem veniamus ad pugnam. «Tum pater omnipotens misso perfregit Olympum fulmine et excussit subiectum Pelion Osse», sive «subiecto Pelion Osse», ut aliqui textus habent, et ut in anteprecedente capitulo tactum est. Excutitur autem Pelion subiectum Osse, hoc est corpori subducitur anima rationalis quotiens carnis aggravantis mole, virtutibus scilicet, quasi quibusdam fulminibus liberatur. Nec me latet aliter Horatium hanc aggregationem montium tradidisse. Scripsit equidem in libro Carminum: «Magnum illa terrorem intulerat Iovi fidens iuventus horrida brachiis fratresque tendentes opaco Pelion imposuisse Olympo». Potest igitur hoc per hypallagem dictum legi, ut sit sensus, «tendentes opaco Pelion imposuisse Olympo», id est «opacum Olympum Pelio». Vel iuxta misticum intellectum, cum Olympus sensitivos affectus significet, dicitur imponi sibi anima rationalis quoniam, cum naturaliter hec immineat, illi velut subiectus ignis animam commovent et incendunt. Principium siquidem huius pugne est et naturalis ordinatio quod carneum corpus subsit, et quod ex ipso sensitivus appetitus quasi vapor aliquis elevetur superioris anime quietum conturbans statum et lumen obtenebrans rationis. Unde Oratius dixit: «Tendentes opaco Pelion imposuisse Olympo». "Tendentes" inquit, id est "intendentes", non imponere sed imposuisse, non ut regnaret sed ut potius vinceretur, et quasi ex contraria naturalique regione acies conseratur. Sed Maro non dixit quod Gigantes imposuerint Ossam Pelio sed quod id conati fuerint: «Ter sunt conati imponere Pelio Ossam». Flaccus igitur pugne respexit initium et ordinationem acierum, quando scilicet adhuc appetitus corpus et ratio nativum ordinem retinent, ut inde moveantur in pugnam, et Gigantes pugnaturi intendere videantur imposuisse Pelion, animam videlicet rationalem, Olympo opaco, id est cecis sensualitatis affectibus. Aliter enim pugna non fieret nisi de statu anima moveretur. Maro pugnantium notat affectum. Naso vero iam rationis victe statum notans, quasi Gigantes conata perfecerint, Iovis, superioris videlicet rationis, victoriam ponens, quam fulminibus, hoc est virtutibus, tandem fuerit adeptus, divine scribit: «Tum pater omnipotens», hoc est superior ratio, que sine dubio potentissima est, «misso perfregit Olympum fulmine», hoc est virtutibus sensitivos dissipavit affectus. Primus quidem virtutum conatus est quod appetitus pareat rationi. Quo facto excutit ratio «subiectum Pelion Osse», id est subducit et liberat animam a corporis dominatu. Nunc autem tempus est de fulminibus disputare. In quo quidem expectari nolim a nobis ut disputem vel plene discutiam qualiter et ubi et de qua materia fulmina generentur, et quam varii soleant mirabilesque videri fulminum effectus. Sunt enim hec physice facultatis. Solum autem ea narrative complectar que tacta meminerim a poetis queve sufficere putavero nostro tractatui; cetera peritis et philosophis relinquemus. Loquuntur igitur poete tripliciter de fulminibus, uno modo secundum propriam naturam fulminum, altero secundum speculationem seu vitam contemplativam, tertio secundum vitam moralem. Primo quidem modo omnium rerum et scientiarum peritissimus Mantuanus inquit in octavo: «Tris imbris torti radios, tris nubis aquose addiderant, rutili tris ignis et alitis Austri. Fulgores nunc terrificos sonitumque metumque miscebant operi flamisque sequacibus iras». Super quibus verbis refert Servius Virgilium prefatis circumlocutionibus notavisse quod omnibus anni temporibus, que quatuor sunt et pro quolibet tres menses habent, fulmina cadunt in terram: «Unde dicit: "Tris imbris torti radios", hoc est grandinis, que abundat per hyemem: "tris nubis aquose", hoc est veris, quo tempore nimie sunt pluvie, ut et "ruit imbriferum ver"; rutili tris ignis", hoc est estatis; "et alitis Austri", id est autumni, quo ventorum crebra sunt fulmina». Et subdit idem commentator: «Et prudenter his omnibus naturam exprimit fulminis, quod necesse est per nubes nascantur et ventos». Et sequitur exponendo: «"Fulgores nunc terrificos" quos fulgetras dicunt. "Sonitumque metumque" per sonitum tonitrua ostendit, per metum fulgetras. Et hunc ordinem sic posuit ut hominibus videtur. Nam re vera primo est collisio nubium, inde ignis micat. Nos autem ideo prius fulgetras videmus quam tonitrua audiantur, quia velocior oculorum quam aurium sensus est». Hec Servius. In secundo autem Eneidos, ubi Virgilius inquit, «Ex quo me divum pater atque hominum rex fulminis afflavit ventis et contigit igni», scribit Servius: «Tria sunt», inquit, «fulminum genera: est quod afflat, quod incendit, quod findit». Et ubi de Salmoneo locutus est Maro, «At pater omnipotens densa inter nubila telum contorsit, non ille faces nec fumea tedis lumina, precipitemque immani fulmine adegit», «"Fumea lumina"», dicit Servius, «id est terrena. Nam et aereus ignis caret fumo. Nam cum splendore fulget». Hec igitur Servii retulimus ut pateat his locis Maronem nostrum de fulmine physice fuisse locutum. Nam, ubi dixit in primo, «Nate, mee vires, mea magna potentia, solus, nate, Iovis summi qui tela Typhoea temnis», de fulmine moraliter tangit. Nam amor carnalis in morali vita potentius quam alie passiones etiam superioris rationis vim contemnit. Quod autem in septimo de Esculapio loquens inquit, «Tum pater omnipotens aliquem indignatus ab umbris mortalem infernis ad lumina surgere vite, ipse repertorem medicine talis et artis fulmine Phebigenam Stygias detrusit in undas», hoc, inquam, de fulmine pertinet ad speculationem, que rationibus suis docet impossibile per naturam esse quod aliquis morte obita medicinis revocetur in vitam. Nam quod commentator vult Virgilium intellexisse quod omnibus anni temporibus fulmina iaciantur, licet in se verum sit, tamen arbitror non omnino totum quod ille vates intenderat attigisse. Puto siquidem non solum illis versiculis Maronem anni tempora designasse, quibus omnibus cadunt fulmina, sed plane materiam et formam fulminum expressisse. Etenim, ut vult philosophus, exhalatio terrestris, que spiritus est frigidus et siccus, prout est terra, de qua tenuitate atque levitate sua per solis, lune, et aliorum siderum radios elevatur et scinditur, aliquando permixta cum evaporatione aquea, que similiter quasi spiritus quidam attrahitur, luminarium et stellarum radiis ascendit in altum. Ex quibus creditur fieri fulmen. Nam comprehensa exhalatio intra vaporem aqueum humectari refugiens agitatur et subtilitate atque siccitate sua facile per motum inflamatur, ex quo apparent coruscationes, quas fulgetras Servius vocat. Fiunt et fulmina quotiens repulsa a frigiditate medie regionis aeris, qui locus frigidissimus creditur ab effectibus qui resultant per circumfuse nubis ambitum, querit exitum et tandem nubem scindit. In cuius exitu, veluti mergatur in aqua, partim extinguitur, partim exit. Ex qua fractione et extinctionis contactu fit sonitus terribilis ille tonitrui quem longe postquam vidimus fulgetras audimus, quoniam hebetior, ut autoritate Servii supra relatum est, sit auditus quam visus. Erumpens autem illa materia per regionem nubis, quam invenit rariorem, aliquando per aerem diffunditur et evanescit, aliquando cum aere comprehenso descendit in terram scindens, urens, vel afflans. Hec igitur omnia ferme noster Maro describit ad litteram. Elevationum enim illarum, sive vapores sint sive exhalationes, naturam primo tangit. Nam cum vapor humidus, antequam convertatur in aquam, quandoque temporis et regionis qualitate constringatur in grandinem, nivem vel pruinam sive brumam, hoc notavit Virgilius per «tris imbris torti», id est stricti, «radios», imbrem strictum vocans congelatam illam humiditatem, que proxima quidem erat, ut converteretur in imbrem. Et de eadem prosequens et alios ponens effectus inquit: «Tris nubis aquose». Nam et tripliciter vapor humidus terminatur. Aut enim, si modicus fuerit frigiditate noctis ingrossatus, mutatur in rorem aut dilatatur in nebulam aut densatur in pluviam. Et siccam exhalationem attingens, que leviter inflamatur, ait: « Rutili tris ignis». Etenim si spiritus hic ignescat, vel solam efficit coruscationem vel facit et tonitruum vel etiam efferatur in fulmen. Et quoniam hec eadem elevatio, si non exardescat, efficit ventum, subdit, «Et alitis Austri», Austrum pro vento generaliter ponens sicut et in tertio Eneidos: «Vocat auster in altum». Ubi Servius scite scribit: «Auster autem quivis ventus». Et forte, quia de tali materia nichil aliud generatur quam ventus, ideo non addidit «tres alitis Austri», sed simpliciter «alitis Austri». Vel si velimus quod illa coniunctio "et" repetat illam vocem "tres", non deficit ventis sua triplicitas. Nam cum quatuor ex mundi cardinibus principales venti quatuor oriantur, quilibet eorum habet hinc et inde suos collaterales. Unde sunt illi versiculi: «Sunt Subsolanus, Eurus, Vulturnus, Eoi, deque die medio Nothus exit et Africus Auster. Circius occasum Zephyrusque, Favonius afflant, et veniunt Aquilo, Boreas, et Chorus ab Arctho». Nec me latet quod qui voluerit ventorum regiones minutius dividere nedum unum sed poterit inter duorum ventorum sinum multos alios assignare, nec solum multos sed etiam infinitos. Sed hi notabiliores sunt et duodecim signis zodiaci non numero solum sed complexionibus correspondent. Nec Servius, ut supra retuli, fortuitu dixit: «"Et alitis Austri", id est autumni». Nam optimus autor Suetonius Tranquillus secundo de Cesaribus libro «Austrinis tempestatibus», inquit, eas dividens contra hyemem, ver, et estatem, ut intelligi oporteat "Austrinis, id est autumnalibus". Ergo, sicut patet, Virgilius per illa que dixit non tempora solum sed etiam materiam explicat fulminum, que vult a Ciclopibus fabricari. Quando vero subiunxit, «Fulgores nunc terrificos sonitumque», tangit formam fulminis. Est enim fulmen exhalatio inflamata cum sonitu, cui metus adicitur, ut alter inquit, «et humanas motura tonitrua mentes». Miscentur et ire sequacibus flamis propter noxios fulminum actus. Non ergo solum tempora sed materiam et formam fulminum expressit. Quod etiam patet Servium aliqualiter attigisse. His itaque prelibatis redeamus ad fulmina, prout ad moralem vitam microcosmi spectant. Et cum Gigantes, ut premisimus, in hoc sensu significent terrenos affectus, qui solis virtutibus superantur, et hec impia propago fingatur fulminibus victa, videamus si fulmina congrue possunt actus significare virtutum. Et cum virtus qualitas mentis sit, et pars superior rationis seu mentis Iupiter sit, ut supra monstravimus, convenientissime fulmina pro virtutum actibus, qui ad extinguenda vitia tela rationis et mentis sunt, figurantur. Ignea sunt fulmina, et ignea virtus est. Fulmina creantur in medio nubium, et virtutum actus in medio vitiorum. Rumpunt illa nubes, isti vero separant vitia. Feriunt fulmina quicquid terrestre fit obvium, virtutum autem actus extinguunt sensitivum affectum. Non semper coniungitur coruscationibus fulmen, nec ad apparentes virtutum actus sequitur subesse virtutem. Veniunt sine fulminibus quandoque cum coruscatione tonitrua, sepe sine virtute iunguntur apparentia famaque virtutum. Fulmina, sicut refert Plinius, nunquam pedem sextum attingunt si terras penetrant, nec ad perfectum usque, quod per senarium numerum designatur, virtus ipsa sensualitatem attingit. Nunquam enim in hac vita qua degimus sic extinguitur per virtutem sensitiva commotio quod perfecte suus impetus refrenetur. Forte etiam, ut aliud de Gigantibus misterium attingamus, et ad hoc pertinet quod de quinto lunationis die Maro retulit: «Quintam fuge: pallidus Orchus Eumenidesque sate; tum partu Terra nefando Ceumque Lapetumque creat sevumque Typhea et coniuratos celum rescindere fratres». Semper enim creantur Gigantes, hoc est carnales affectus, semper coniurant celum rescindere fratres terque conantur « imponere Pelio Ossan », nisi virtutes ad senarium usque perficiantur. Et quoniam, quanto propinquiora sunt vitia virtutum actibus, tanto magis periculosa sunt maiorisque potentie, quod quidem in quinario, qui numerus proximus est senario, quem perfectum volunt, invenitur, ideo tunc traduntur generati Gigantes, qui potentissimi hominum fuisse creduntur. Sed opponitur eis potentissimus Gigas, Hercules noster, quem Macrobius virtutem dixit potentiamque deorum, ex Iove genitus et Alchmena. Nam quamvis hystorialiter plurimi Ioves fuisse legantur, unde et Cicero tres nominatim refert, tres etiam tantummodo deos Iovis appellatione apud poetas invenimus celebratos, summum videlicet illum patrem divum atque hominum regem, Neptumnum (unde Statius de eodem loquens ait: «Dextramque secundi, quod superest, complexa Iovis»), et Plutonem, de quo tragicus inquit in Furente: «Obscura diro spacia concessit Iovi». Omnes tamen hi Ioves ad generationem Herculis spectant. Etenim et superior ratio, que simpliciter Iupiter nominatur, et Neptumnus, quem inferiorem rationis portionem astruximus, qui secundus Iovis dicitur, et Pluto, qui pro sensitivo sumitur appetitu, cum obediat rationi, qui tertius Iupiter est, in hac carne mortali, que Alchmene dicitur, defectus sive potentia virtutis, generat Herculem, cui virtus heroica deputatur, vis illa scilicet que celo militans, hoc est Iovi, vincit Gigantes, hoc est carnales affectus. Et quia triplici de Iove nascitur virtus, ideo fulmen etiam creditur esse tricuspe. De Iove quidem sublimi virtus nascitur intellectiva, que prudentia dicitur. De secundo Iove, qui caducarum rerum administrationem respicit, oritur iusticia et eius astitrix fortitudo. De tertio vero Iove, qui Pluto dicitur et figuram obtinet sensitive, que sit obediens rationi, nascitur temperantia, que voluptatibus nostris carnalibus frenum ponit. Ut ex hac origine, que triplex est, omnis virtutum integritas oriatur. Est preterea virtutum mater philosophia moralis in tres secta species, ethicam videlicet, economicam, et politicam. Quarum prima perficit hominem, secunda patrem familias, tertia principem atque civem. Omnis preterea virtutum integritas aut respicit que in nobis et circa nos sunt, aut superiores aut inferiores. Nam qui sibi bene convenit et cum paribus, qui primus gradus virtutis est, quique novit gubernare minores et maiores colere, sine dubio virtutes omnes amplexus est, totus teres atque rotundus». Bene ergo triplicem origine virtutem, triplicem fine, triplicemque subiecto, fulmen triplex exprimit et figurat. Naso quidem de fulminis igne loquens ait: «Naiades Hesperie trifida fumantia flama corpora dant tumulo», trifidam flamam pro fulmine ponens. Est etiam, ut ex autoritate Servii supra memini me dixisse, fulmen urens, scindens, et afflans. Carnales quidem affectus non extinguit sed afflat continentia, sine qua commotione virtus hec, que quedam carnalium passionum frenum est, stare non potest, sed ociosa ac inanis esset. Scindit iusticia tum rei medium scrutans, tum medium inveniens rationis. Urit autem et quasi vertit in cinerem fortitudo terrores. Et quoniam quicquid agat fulmen sine flama non fit, que lumen est, virtutem etiam significat intellectivam adustio, que veluti lumen quoddam rectitudinis et rationis cunctis agibilibus coexistit. Ut, quocunque te verteris, quicquid de virtutibus dicitur per naturam et effectus fulminis figuretur. Bene diximus ergo virtutum actus per fulmina designari. Sed fabricantur fulmina in antris Eoliis, que quidem sunt locus, hoc est officina, Vulcani, cuius opifices sunt «Brontesque Steropesque et nudus membra Pyragmon». Et antrum Eolium quid est nisi corpus sive pectus humanum, in quo fulmina fiunt? Hoc autem antrum ad Vulcanum spectat, qui materialis compositi typum habet. Corpus enim nostrum mixtum et materiale est. Vulcani vero fabri sunt: Brontes quasi "urontes", qui pro affectu ardoreque voluntatis et appetitus ponitur, per quem ad volendum aliquid incitamur. Secundus est Steropes. "Sterion" enim Grece, Latine "statio", vel "stereon", "solidum" sive "firmum"; quando enim affectui per electionem inheremus et in ipso firmamur et stamus, si sit affectus ordinatus et bonus, tunc virtuosum actum iam intentione perficimus. Sequitur tertius faber, qui Pyragmon dictus est, a "pyr", quod est "ignis", et "agmon", quo nomine Greci incudem vocant, ubi et a quo perficitur quicquid in fabrica preparatur. Actus ergo virtutum in horum trium fabrorum manibus perficiuntur. Nam appetendo, volendo, et perficiendo, actus si bonus est, actus est sine dubitatione virtutis. Hi ergo actus virtutum non solum pravum qui commovetur affectum vincunt et superant sed etiam ne moveatur ulterius aut frustra moveatur generando virtuosum habitum operantur. Ceterum quia secundum nostri corporis qualitates et compositionem plus et minus et omnino taliter operamur, sive sit primus affectus sive voluntatis electio sive demum operis executio (nam, ut supra retulimus, teste Cicerone «nichil decet invita Minerva, id est adversante et repugnante natura»), non inconvenienter hec omnia ad Vulcanum, qui materialis compositi sive mixti figuram obtinet, referuntur. Nec intelligat hec malus interpres aliter quam oporteat. Scio nobis inditum a natura libertatis arbitrium; et tamen cum hac ipsa libertate stat quod secundum nostri corporis armoniam hoc vel illud inclinati potius eligamus. Inter hec etiam non sine causa Ciclopes communi nomine dicti sunt. "Ciclos" enim Grece "circulus" est, que figura, sive lineam velis sive corpus solidum, non solum capacior sed perfectior est. Et actum virtutis cupere, eligere, atque perficere perfectiones quedam sunt, quas elegantissimum est perfecte forme vocabulo nuncupare, ut a perfectione Ciclopes quasi "cicli", sicuti premisimus, vocitentur. Hos etiam exterminator tenebrarum Apollo, qui pro intellectu sumitur, suis sagittis dicitur delevisse. Ferunt equidem Servius et Lactantius quod, cum Iupiter Esculapium ob revocatum in vitam Hypolitum fulminasset, Phebum filii morte commotum Ciclopas, qui fulmina fabricassent, confixisse sagittis, ut dicit Servius, vel, ut vult Lactantius, occidisse. Cuius rei gratia Iovis imperio dicitur novem annis apud Amphrisum amnem Admeti regis armenta deposita divinitate mortalem indutus formam pavisse. Et ut quid Apollo sit pateat, dicitur hunc Iupiter ex Latona genuisse. Latona quidem a latitudine vel latendo dicta est, quam pro simplici complexione sumi volo, quod late extensa per universum corpus orbis terrarum in humano corpore diffuse et plenius pateat et ita tamen quod in se videri non valeat delitescat. Superior igitur rationis pars concumbens, id est unita complexioni humane, gignit Apollinem, hoc est vim intellectivam, qui lumine suo tenebras ignorantie veluti sol exterminat. Talis est equidem intellectus qualem complexio corporis organaque permittunt. Hic autem cum Coronide Larissea concumbit. Quid autem est hec de qua poeta scribit, «Pulcrior in tota quam Larissea Coronis non fuit Hemonia», nisi tempus humane vite? Dicta est equidem Coronis quasi "cronis", id est "tempus", et "Larissea", id est "lar" vel "laris", quod est "ignis", quo nomine calor et per consequens animalis vita, que in calore consistit, significatur. Verum quia hoc nimis generale est, adiecit poeta: «Larissea Coronis in tota Hemonia». Nam ut supra dictum est, Hemonia, sive cum aspiratione scribatur sive non, vitam humanam significat. Est igitur Larissea Coronis in Hemonia vite tempus in homine, pulcrior equidem quoniam inter alia que pulcerrima sunt in vita vite protractio est, qua semper tendens in virtutem perficitur homo et pulcrior fit, non corpore sed virtute, prudentia, consilio, autoritate. Huic unitur Apollo, hoc est intellectus, ut aliquid semper generet. De qua nascitur Esculapius, quem arbitror pro operatione et rerum experientia poni, qui autor est medicine. Nam ut inquiunt, «Experientia fecit artem». Etenim et Esculapius, sive, ut Greci vocant, Asclepius, dura faciens interpretatur, et dure, constanter, tenaciterque laborat quicunque propter experientiam operatur. Verum hec Coronis postquam iuvene cum Hemonio concubuit, Phebi sagittis conficitur. Post iuventutem enim vita nostra mortalis, quo tempore ad summum stature corporee viriumque pervenit, quasi moriatur Apollinis sagitta, id est lapsu temporis, quod solis cursu notabilius designatur, in mortem dicitur declinare. Vel intellectus acumine redigitur in speculationem erepto Esculapio, hoc est experientia rerum in memoria reservata. Qua quidem utitur Apollo, id est intellectus vis, quo facilius speculetur. Nam cum experientia quidam actuum humanorum effectus sit, ab ipsa speculativus intellectus ascendit in cause cognitionem, quam appellant philosophi "scientiam quia", que non incongrue per Ypolitum designatur, quem ideo dicitur Esculapius ab inferis ad superos reduxisse, quoniam ex experientia de effectu, qui ultimus et inferior est, ad superiorem causam elevamur. Ypolitus autem ab "ypos", quod est "sub", dictus est, et "letes", "oblivio", quasi "ypoletus". Nam cum secundum Platonicos, quos maxime secuti sunt poete, fuerint anime ab eterno create et omnium rerum antequam corporibus uniantur conscie, prius scilicet quam «incipiant in corpora velle reverti», postquam illis «altera fato corpora debentur, Lethei ad fluminis undas securos latices et longa oblivia potant». Unde postquam sunt reunite corporibus, dicuntur (sicut tabule rase, ex quibus quicquid ante noverant e memoria quodam quasi modo abraditur et deletur), quin etiam non addiscere dicuntur sed reminisci. "Scientia" ergo "quia", quoniam post oblivionem deleta et extincta ab experientia revocatur in causam, non inconvenienter Ypoliti nomine designatur quasi "sub oblivione". Nam si staret priorum memoria apud nos, ad rationis nostre discursum nullius experientie novis actibus egeremus, quoniam sufficerent iam percepta. Dyana vero, ut ad Phebi generationem revertamur, prima producitur una cum Phebo. Tenet enim hec figuram potentie sensitive, sicut Phebus vim intellectivam significat. Prima autem prodit in lucem, quoniam prius omnia sunt in sensu quam in intellectu. Ceterum Ypolitus, hoc est "scientia quia" immissis a Neptumno monstris cetuque marino, «turbatis distractus equis» occiditur. Nam quia modus iste sciendi ab experientia nascitur, cum ab effectu, qui percipitur experientia, in cause noticiam ascendamus, et, ut inquit medicorum princeps Ypocras, etiam experimentum fallax sit et novis effectuum apparitionibus perturbetur, extingui dicitur et lacerari. Iste siquidem investigandi modus novis effectibus et ignotarum rerum obiectu sine dubitatione turbatur, discerpitur cum aliquid quod preassumptum extiterat tollitur, et demum occiditur cum formate rationis falsitas revelatur. Nam qui videns communiter ignem cunctos animantes extinguere sibi persuaserit nullum animal in igne vivere, comperto salamandram, ut inquiunt, flamis non solum corrumpi sed nutriri, nonne stupore perterritus a iam formata persuasaque sibi decidet ratione? Eodem modo sibi continget in hebeno, quod lignum solum aiunt non posse comburi. Simile etiam experietur imperator et miles qui turrim ligneam conetur exurere vel iusserit inflamari, si forsan peritus rei militaris hostis ligna construende turris allumine fecerit circumliniri. Quod quidem fertur incendia prohibere. Verum licet et ista contingant, colligit tamen fragmenta lacerati corporis Esculapius, et ex experientie nove doctrina vir activus excitat quasi novam ab inferis "scientiam quia". Nam quotquot varientur effectus, semper conabitur in veram causam devenire. Cui quidem operi Dyana, hoc est sensitiva vis, favere dicitur quoniam ab effectuum ratione, qui sensui pateant, in causam elevamur. Immittit autem illa monstra Neptumnus, quem supra active vite typum diximus obtinere, quoniam inter agendum obiciuntur nobis quotidianorum effectuum novitates. Iupiter autem, id est superior ratio, cuius proprium est a fallacibus experimentis non colligere "scientiam quia", sed ab ipso causarum vertice infallibilem scientiam sumere, que dicitur "propter quid", fulminibus, hoc est acumine irrefragabilique potentia rationum, scientiam a causa deprimit ad effectum, sicque dicitur Esculapium «fulmine Phebigenam Stygias» detrudere in undas. Verum Phebus, vis scilicet intellectiva, cuius est proprium a sensibus, cum per imaginativam representantur species sensibilium, actuari, contra rationes et "scientiam propter quid" sagittas ab effectibus sumptas opponens conficit, debilitat, vel occidit Ciclopas, principia videlicet rationum que sunt assumere, confirmare quod assumpseris, et demum conficere quod intendis. Nulla quidem ferme ratio tam efficax est que probabiliter vel solvi non valeat vel negari. Forsitan autem et nomina Ciclopum velis ad hoc quod nunc dicimus adaptari. Primus quidem Ciclops Brontes dicitur quasi, sicuti superius tactum est, "urontes", qui pro assumpto ponitur. Id enim quod assumitur et urit et movet ante omnia intellectum. Probatio vero assumpti quid est nisi in eo quod assumpseris permanere? Quod per Steropen, a "sterion", quod est "statio", designatur, vel a "stereon", quod est "firmum" et "solidum", quod tunc assumptum confirmetur. Conclusio vero, que conficit quod intendebatur, Pyragmon dicitur, ab igne et incude, quoniam in vi prime assumptionis, que ignis est, et locum super quo fabricatur, que sine controversia conveniunt conclusioni, ut et in hoc sensu ratio nominum hec confirmet. Sed hec omnia pertinent ad speculativam, non ad moralem sensum, quod explicare cepimus, et ob id ad aliud amodo redeamus. Quia tamen supra dixeram Esculapii fulmina ad speculativam spectare veritatem, hec visa nobis sunt non inutilia pertractatu. Ergo ut ad virtutum exortum accedam, Iupiter, suprema videlicet ratio, Latone, hoc est complexioni humane, coniungitur et generat Apollinem, solem sive Phebum, cum Dyana. Sol autem dictus quoniam solus ex Titanibus contra deos non senserit. Apollo autem "exterminans" Grece dici scribitur, quasi exterminator, quoniam et tenebras fuget et humores influentia caloris expellat. Phebus autem quasi ephebus nominatus creditur, quasi puer, vel quod diebus singulis novus oriatur, vel quod radiorum continua generatione et splendorem renovet et calorem. Et est Apollo figura vis intellective, cuius splendor ignorantie tenebras illuminat, cuius calor, id est operatio (inter qualitates enim primas caliditas maioris activitatis est, ex quo non inepte calor pro operatione sumitur), desiccat humiditates, hoc est influentiam dubiorum. Igne siquidem mentis, ut supra ex autoritate Boetii, cum de Ydra tractavimus, dictum fuit, indissolubilia resolvuntur vel calore, id est operatione, humiditates, id est habitus vitiorum, que fluxa et instabilia sunt propter vitiorum contrarietates, quorum unum alterum destruit, resolvit, et fugat. Solus Titanum contra deos non sentit quoniam solum intellectum ad similitudinem dei habemus. Et Phebus, hoc est iuvenis, semper est quod continue novarum rerum intelligentia renovetur, vel quod eternitatis sue vivacitate semper idem in sua substantia maneat, non senescat. Dyanam etiam parit, vim scilicet sensitivam. Intellectus igitur, qui perficitur tempore, quoniam infusus colluvione novi corporis in potentia, quantum ad operationes attinet, est potius quam in actu, iungitur Coronidi Hemonie, hoc est etati et tempori vite humane, et generat Esculapium, qui, sicut diximus, dura operans interpretatur. Tractu quidem temporis intellectiva anima incipit operari. Nam sensitiva et vegetativa etiam ab initio sunt in actu et operantur. Hic autem Ypolitum ab inferis revocat. Nam operans oblivione perditos et amissos habitus propter reversionem in corpus, ut Platonis habuit dogma, novos incipit habitus generare. Quod quidem est quedam similitudo "scientie quia". Nam sicut illa procedit ab effectu in causam, ita et hic ex actibus, qui dispositionum effectus sunt, in ipsam revertitur dispositionem, et ex frequentia actuum illam confirmat in habitum, unde postea convenientes habitibus actus exerceantur. Fit autem hoc favore Dyane quoniam sensitiva vis operationes movet et inchoat intellectus. Ceterum Iupiter, hoc est suprema pars rationis, fulminat Esculapium et ipsum trudit ad inferos fulminibus a Ciclopibus fabricatis. Nam habitu generato non reflectitur operans super dispositionem sed simpliciter ab habitu procedit in actum. Fulminibus autem, hoc est virtutibus, fit; non solum enim actus virtuosi sed habitus per fulmina designantur. Qui triplices sunt, scilicet ethici, yconomici, et politici. Et de triplici nascuntur Iove, de suprema videlicet ratione prudentia, de inferiore rationis parte iusticia et fortitudo, de sensitiva vero, que obediat rationi, temperantia procreatur. Que quidem disponunt hominem ut sic sibi conveniat quod his que circa se sunt utatur, non abutatur, quod minoribus congruat et superioribus allubescat. Horum autem actuum fabricatores Ciclopas, hoc est cupere sive velle eligere atque perficere, Phebus, id est intellectiva vis, conficit vel occidit quod eis iam generatis habitibus non utatur. Mox etenim, cum datur occasio, fertur in actum absque concupiscentie nascentis motu, ratiocinationis discursu, vel perficiendi conatu, sed sola complacentia facit quod virtuosum esse cognoscit. Ex quo iam de speculativo factus praticus quasi divinitate deposita, sicut supra ubi de Thessalia disputavimus, armenta pavit Admeti apud Amphrisum amnem. Que qualiter intelligi debeant requiras ibidem. Novem autem annis in hoc permanet famulatu. Et ut hoc detegamus occultum, novenarius numerus omnium terminus est. Ex quo Marti dicitur dedicatus. Nam et in supputationibus numerorum simplicium figurarum linea terminatur in novem, cum una quidem numerali littera seu figura non licet ulterius pertransire. Nam decas scribitur per duas notas. Similiter duarum figurarum adnotatio terminatur in novem. Unde fit transitus in centenam, que tribus caractheribus adnotatur. Et similiter est dicere et de trium figurarum iunctura vel de quatuor aut de quinque nec non et de quacunque copulatione quam sumere volueris in arithmetica scriptione. Ubi et illud notandum invenies quod, donec tot reppereris figuras que novenarium significant quot notularum coniunctio fuerit, nunquam illius combinationis ratio terminatur. Nonaginta novem decades finiunt; nongenta nonaginta novem centenas complent; ciliades autem novem milibus nongentis et nonaginta novem. Qui numerus quatuor nonadibus sicuti millenarium quatuor notulis designatur. Ut et simili possis in quencunque numerum procedere ratione. Ergo enneas, hoc est novem, omnium rerum terminum significat. Hic exitum notat humane vite, post quem anima et vis intellectiva nichil cum nostris corporibus operatur. Hec igitur habui que de Gigantibus dicerem in communi. In quo si longior fui, magnitudo materie me excusat. Non enim potest tantorum corporum vastitas breviloquio recenseri. Restaret autem pugna prima, qua victi dei sunt a Gigantibus in Egipto. Restaret et ad totale complementum de singulis Gigantibus disputare. Que quoniam nimis longa forent, sed maxime quia non spectant ad Herculem, de quo nobis institutus est sermo, sciens omittam, relinquens hoc sicuti pleraque studiosis. Et ad illa que supersunt consequenter accedamus.

<sal. lab. 4.0>	Allegoriarum liber quartus super fabulis Herculis feliciter incipit, editus a Colucio Pyeri de Salutatis. Qui quidem erit ultimus operis. Ultimam divinitatis gratia manum, que nos huc usque perduxit, tractatui positurus quem instituimus de misticis sensibus fabularum quas autores et poetas nostros comperimus de Hercule retulisse, nichil magis prefandum occurrit quam ut dicenda primo legentibus proponamus; et ut deinde quedam contra detractorum calumnias, non ut taceant (quoniam hoc factu nobis impossibile sit), sed saltem ut rationabilius obloquantur excusationemque nostram, imo potius quid in eis criminemur, si sine mentis turbatione potuerint, advertant. Forte quidem, cum minus rationabiles morsus suos esse perspexerint, nobis et aliis qui scripserint parcius insultabunt. Sed de hoc posterius. Nunc ad id quod premisimus veniamus. Ante libare siquidem auditori que tractanda sunt et viatorem itineris admonere id efficiunt, ut uterque non solum ubinam desinendum sit presciat sed quid sibi transeundum audiendumve sit (dum hic audit, ille pergit) agnoscat. Quo fit ut iste gradiatur alacrius, et ille, que cepta fuerint legens vel audiens, avidus prosequatur. Quod si viator iter ignoret, et quo pergendum sit nesciat, inextimabiliter fluctuabit, tum difficultate, quam ex exacti iam spacii vel aliorum itinerum asperitate comminiscetur, tum etiam ex finis desperatione, quem nusquam sibi sciverit persuadere. Sic auditor vel lector si disputanda nesciverit, post difficilia difficiliora sperabit, nec alicubi cogitabit exitum, quem in aliquo sibi non meminerit esse promissum, nisi (quod serum est) cum viderit oratorem sibi fecisse silentium vel in libri volumine deesse legendum. Unde rhetorice tractatores tum attentionis, tum docilitatis gratia iubent dicenda per exordium prelibari, ut paratiores ad intelligendum auditores sint, de narrandis admoniti, et avidiores ad audiendum que superfuerint fiant, terminum post illa que prenoverint speraturi. In qua quidem re summa preceptionis ratio est ut, si vilis aut turpis vel, ut plenius loquar, admirabilis materia sit, omnis de attentione vel docilitate cogitatio differatur que soleat de dicendorum noticia provenire. In his quidem prestiterit non tacere solum in orationis auspicio quod dicendum assumpseris sed summa diligentia dissimulare ut ad aliud perorandum accessisse potius videaris, ut vel per insinuationem inchoetur oratio vel aliunde principium assumatur. Et ut hoc clarius fiat, tria debemus in auditore per exordium comparare, imo totius orationis contextu perficere. Frustra quidem ad illa disponeretur auditor initio si prosecutione dictionis hebesceret vel ad oppositum se moveret. Hec autem tria sunt, ut nos intelligere possit auditor, alterum ut audire libenter velit, tertium ut favendo nobis et cause nostre bene dispositus audiat et his que concluserimus allubescat. Primum docilitate facimus, secundum attentione comparamus, tertium vero benivolentia tam cause quam persone vel efficimus vel habemus. Et primo quidem necessarium est utamur si prorsus fuerit auditor totius cause vel minoris partis ignarus, aut si fuerit controversia rerum multitudine vel difficultate quapiam aut ambiguitate iudicationis obscura, aut auditor insolens rerum, hebes ingenio, «natura tardior», aut incapax dicendorum. Que quidem incommoda si non sint, docilitati supersederi poterit, vel ea pro voluntatis beneplacito bonam dispositionem vel iudicis vel auditoris aut ipsorum deliberantium augentes uti. Sicut et attentionis preceptis exordiemur (et in ea maxime versabimur) cum auditorem senserimus indispositum ad audiendum, et eandem rationem relinquere poterimus si nos audire voluerit vel ad eiuscemodi voluntatis cumulum adhibere. Ut maxima diligentia cavendum sit ne, cum augere benivolentiam cause vel persone non potuerimus, aut attentionem vel docilitatem (quod quando fuerit ex cause qualitate, personarum consideratione, et oportunitate temporis intelligemus), hec maxima persuasionis fundamenta, dicendo vel omittamus penitus vel ad augendum levissime pertractemus. Nam qui se favorabilem esse presenserit, cum audiverit se de benivolentia fatigari, secummet deridebit vel indignabitur oratorem; et qui fuerit avidus audiendi, cum per attentionem palpabitur, obtundetur; quique causam plene cognoverit commovebitur quasi reputes inscium si conaberis edocere. Verum non mediocri cura providendum est ne, cum dociles facimus circa attentionem, que semper huic comes esse debeat, offendamus. Quid enim proderit nobis auditorem instruere si simul eum ab audiendo que persuadere cupimus deterremus aut rei quam intendimus vilitate vel, quod aperire stultissimum est, ipsius cause turpissima vel displicibili qualitate? Ceterum in hoc differt, ni fallor, prelibatio quam ad attentionem ordinamus, sive sit per numerum expositio sive iudicationis vel iudicationum notificatio, ab illa quam dirigimus ad docilitatem, qua solemus summam rei breviter explicare. Hoc est in quo versatur tota controversie difficultas, quoniam que ad attentionem ordinantur ex intentione quam concepimus orationis sumenda sunt, que vero docilitatis gratia tangimus non ex dictionis ordinatione sed ex ipsius cause negociis hauriuntur. Non enim debet orator dicendi serie res quas agendas suscepit sic involvere quod ut id aperiat docilitatem cogatur adhibere sed potius quas involutas noverit ad auditorum intelligentiam declarare. Quo fit ut, quoniam docilitas adhibenda sit, in obscuro genere cause (quod esse potest tum ex parte rei, tum qualitate persone, ut si causa sit multis et variis negociis implicata vel auditor sit « natura tardior » aut esse prorsus ignarus) pertinere non possit ad docilitatem forma dicendi. Quam si quis obscuraverit, inter oratores reponendus non est sed inter hostes et ignaros potius oratorie facultatis. Nec miretur aliquis quod supra dixerim semper attentionem esse debere comitem docilitatis. Nunquam enim preceptis docilitatis uti convenit nisi suapte natura, hoc est ex ipsius cause qualitate, sequatur ad docilitatem attentio vel, si forsan id minus fuerit quam oporteat, dicendo non augeamus aut, si prorsus abfuerit, non diligentissime comparemus. Unde rhetorum maximus in libris Inventionum inquit: «Nam cum docilem facere velis, simul attentum facias oportet», et subdit huius preceptionis causam: « Nam is», ut ait, « maxime est docilis qui attentissime est paratus audire». Qua quidem ratione quod adolescentior scripserat ad Herennium, «Dociles auditores habere poterimus si summam cause breviter exponemus et si attentos faciemus. Nam docilis est is qui attente vult audire», intelligendum censeo, ut scilicet non duo precepta comparande docilitatis sint sed penitus unum. Nam et quod utrobique velle videtur, attentionem scilicet esse docilitatem, licet id maximi quidem autores Quintilianus atque Boetius clarissime videantur astruere, michi simpliciter verum esse non videtur. Frustra quidem perperamque distinguerent tam ipsi quam omnes artium preceptores attentionem et docilitatem in formam et rationem differentium specierum si docilitatem pararet attentio vel cum docilitate deberet idem attentio reputari. Nam si omnis attentus est docilis, idem esse docilitatem et attentionem necesse est, et, sive supra docilitatem aliquid addat attentio sive mutuo capiant, adequate non possent diverse veluti species separari. Nam homo quidem ab animali non differt specie, nec specie differre potest aliquid a se ipso, nec aliquod unum eadem rationis consideratione essentialiter potest sub diversis speciebus enumerari. Ut omnino non possit attentio species esse et velut altera species, docilitas videlicet, numerari. Ratio quidem specierum est ut impermiscibiles sint et una transire non possit in aliam, licet una possit alteram adiuvare ad dicendi persuadendique rationem. Verum licet docilitas quasi docibilitas dicat aptitudinem addoceri, potest tamen hoc esse dupliciter vel simplici dispositione voluntatis, ut doceri velimus vel ex quadam dicendorum pregustatione atque noticia ut doceri possimus. Doceri quidem velle proprium attentionis est, posse vero iam doceri peculiare quidem est docilitatis, ut ex eo quod large docilis dici possit qui doceri vult, quoniam si nolit doceri non possit, dixerit Cicero docilem esse qui attente vult audire. Docilitas autem rhetorice proprietas est qualis principiorum. Nam et omnium scientiarum principia talia sunt quod, si percepta non fuerint, frustra conabimur in ulteriora penetrare, cum tamen illorum noticia ulteriorum scientiam non ministret. Sic in rhetoricis questionibus contingit ut qui nesciverit quenam sit controversia queve controversie difficultas (que sunt quasi principia dicendorum) reliqua scire non possit. Quibus cognitis, licet cetera nesciat, tamen auditori facilior patet aditus in posteriora. Sed quid tam multa de prelocutione vel materie vel ordinis dicendorum? Certe ne frustra premittere videar que decrevi, sed ut simul noverit lector summam rerum et ordinem dicendorum et mecum intelligat quid sit facere docilem vel attentum, et non solum quicunque dignabitur ista percurrere disponatur ut legat sed facilius precognitione rerum imbutus addiscat. Tractabimus igitur de descensibus, sed singulariter Herculis, ad inferna. Inter que videbitur quid infernus intelligi debeat, ubinam sit, que civitatis et murorum quibus urbs illa cingitur ratio possit assignari. In quibus de Cerbero, de Charone, de Dite atque Iunone, cum quibus Hercules congressus est, de infernique fluminibus, et aliis multis que cum varia tum varie leguntur apud poetas, disserendum erit. Deinde reditum Herculis abstractionemque Cerberi declarabimus, post que de nostri Alcydis uxoribus, Megera scilicet, Deyanira, et Hyole, videndum erit. Inter que de Lyco, de filiorum et uxoris occisione, de pugna cum Acheloo, de Nesso et eius morte, nec non et de Oethalia genitoreque Hyoles agendum erit. Quibus subdentur necis Herculee Centauri sanguine preparatus, mors Deyanire, nec noc et Lyche proiectio migratioque Herculis in Oetham, in quo tandem moriens expiravit et celo redditus imparem equavit numerum deorum, ut tragicus ait. Quibus cum addidero de Phylotecta, qui pede sagittas Herculis indicavit, quibus Paris extinctus est, et Troia capta, finem universo quem concepimus operi faciemus. Et quis est tam excors et ingenii tam obtusi naturalisque cupiditatis, que de sciendo nobis inest, adeo vacuus qui qualiter ista tractata sint a poetis audire non desideret, quidve lateat sub illarum traditarum involucro fabularum, presertim si sciverit quod ego recipio de statibus cunctarum virtutum agendum et quod multipliciter sint omnia mortalitatis arcana et aliarum multarum rerum veritates et speculationes ad ea que tractanda premittimus reducenda? Non credimus huc usque tam inutiliter vel absurde tenuisse lectorem quod ad ista que promittimus non etiam eius animum accendamus, ut non solum velit que dicenda sunt legendo assequi sed possit et cupiat que premisimus edoceri, quoniam nedum ex prelibatis non venit ad dicenda prorsus ignarus sed rerum magnitudine, varietate, pulcritudine, novitate, quin etiam et ea que studiosis deesse non soleat curiositate tam avidus quam accensus. Nunc restat maledicis respondere, quod quidem dupliciter partiar. Unum erit speciale nostri prohemii, alterum erit totius operis atque libri. Scio multos, et presertim eruditos, nos reprehensum ire quod exquisitius quam deceat hoc ultimi libri principio nimisque fuerim et penitus extra propositum evagatus tam diligenter attentionis et docilitatis materiam disserendo, quod non videatur ad propositum pertinere. Non pertinet, fateor, si tractatum consideres, sed qui prologis insistunt non semper de libri materia proloquuntur. Licet enim eis nunc hoc, nunc illud attingere. Nec inconveniens est alia quam libri ferat intentio pertractare. Verum cum hoc opere iam quater prohemiatus sim, estne preter propositum de duobus illis que prohemia singulariter exigunt disceptasse? Ut videlicet non ex arte semper nobis dicendum sit sed aliquando de preceptionibus artis ex qua loquimur agitemus. Ergo totiens in exordiendo versabimur, nec aliquid de ratione talis officii disseremus, et illa parte presertim qua viderimus scriptores optimos minus clare, si bene consideres, disputasse? Non quod attigerim sed quid attigerim velim ratione proposita reprehendant. Nunquam enim impertinenter tractatam esse veritatem que diligenter enodata fuerit iudicandum est. Nam cum omnis speculatio nichil aliud sit quam inquisitio veritatis, si veritas inciderit ostendenda, nonne pulcrum et speculationis fuerit incidentis etiam dubitationis rationem legentibus aperire? Potui, fateor, illa dimittere; possunt et reprehensores isti, si velint, et illam pertransire particulam, etiam sine scribentis iniuria. Non enim hec alicui necessario discenda proponimus, sed mentem nostram solum audire cupientibus aperimus. Sed inquiet alter: «Nonne sufficiunt, ut intelligamus poetas, Remigius, Alexander, atque Fulgentius et alii multi quos legimus hec poetica miris intellectibus declarasse? Nonne sufficiunt Cicero tuus in libris De Natura Deorum et Lactantius Firmianus, Servius, et Lactantius, Statii commentator, et alii quos longissimum est referre?». Sufficiunt, fateor, si tamen addideris Boccatium nostrum, quem visa fuit produxisse natura tum ut fabulas in seriem colligeret, tum ut collecta miris expositionibus declararet. Sed cum unus alium saltem in aliquo superaverit, et hec Herculis integumenta nescio quo fato reliquerint, cur invidemur et nos, si quid in hac arte studio, natura, vel meditatione profecimus, studiosis omnium legereque volentibus exhibere, presertim cum hanc latissimam Herculis materiam, in quam nullus ferme poetarum est qui non incurrerit, indignissimum videretur intentatam et indiscussam ab expositorum manibus effluxisse? Nam tametsi quedam Herculis, ut visum est atque videbimus, ex parte digesserint, nullus tamen hec omnia tractare vel exponere fuit aggressus, ut hunc assumpsisse laborem non inutile, non superfluum, nonque priscis iniuriosum tractatoribus alicui debeat apparere. Nam sicuti maiorum illorum famam michi non arrogo, sic et eorum dictis hec nostra postpono. Satis enim, imo super satis, michi fuerit si postremus non tempore solum sed etiam autoritate viris illis famosissimis numerabor. Nunc propositum aggrediamur.

<sal. lab. 4.1.1>	De inferno tractatus primus, cuius initiale capitulum sit an sit infernus. An sit infernus, locus videlicet penarum, in quo de malis que fecimus sive potius non faciendo commisimus puniamur, non ociosa controversia est. Nam cum Homerus et Euripedes clarissime ponant infernum, ponat et noster Maro, ponat et Ovidius et Maronis imitator Statius et post omnes etiam noster Claudianus. Florentinum enim eum esse constans et antiqua fama est, licet ex suis et aliorum scriptis Egiptius et Canopeus potius esse videatur. Claudianus quidem noster cum illis infernum esse describunt tanta et tam efficaci assertione ut de hoc non videatur congruum alicui dubitandum, licet, ut Aquinas ait, « Esse aliquos manes et subterranea regna et contum et Stygio nigras in gurgite ranas nec pueri credant nisi qui nondum ere lavantur ». Aliud enim est rem non esse, aliud est non credi. Nam sicut falsum aliquid credi potest, sic possunt et verissima non putari nec credi. Indifferenter enim respicit opinio nostra, imo capit vera pro falsis et falsa pro veris, nisi quantum ratione cogitur vel movetur ut credat aliquid vel non credat, quoniam intellectus male possit rationis apparentie dissentire. Verum licet poetis commune sit fingere vel potius velle quod infernus sit, philosophi tamen gentilium istud negant. Nam cum oratorie princeps, diligens excultissimusque philosophus, Arpinas noster, cum Bruto, sicut innuit, vel alio quopiam eruditissimo disputaret, certissime vero Bruto scriberet, anile reputat credere quod infernus sit. Nam cum disputator ille suus, quisquis fuerit, Brutus aut alter, confiteretur nos in miseriam nasci sempiternam, quoniam et mortui et quibus moriendum esset sibi miseri viderentur, interrogans ait Cicero: «Dic, queso, non te illa terrent, triceps apud inferos Cerberus, Cocyti fremitus, transvectio Acherontis, "mento summam aquam attingens enectus siti Tantalus"? ». Et post alia similia quedam subdit: «Hec fortasse metuis et iccirco mortem esse censes sempiternum malum». Tunc ille respondisse scribitur: « Adeone me delirare censes ut ista esse credam? ». Quod adeo falsum ipsemet Cicero ducebat ut, postquam illum in contradictionis laqueum induxisset, diceret: «Iam mallem Cerberum metueres quam ista tam inconsiderate diceres». Et adiciens rationem inquit: «Quem esse negas eundem esse dicis». Verum cum inter philosophos Epycurii vellent animas esse mortales; Dicearchus autem animam nichil esse cuiusdam Pthiote senis, cui Ferecratis nomen imponit et quem Deucalione satum asseruit, testimonio confirmarit; Aristoxenus vero nescio quam musicam armoniam que quidem indissolubilis esse non potest; et Zeno Stoycus putaverit animam ignem esse, quem a corpore separatum necesse sit extingui; Empedocles autem sanguinem, qui quidem et ipse nedum extra corpus manere non possit sed etiam in corpore corrumpatur, in qua quidem sententia creditur socium habuisse Critiam; et Asclepiades corporalium sensuum consonans exercitium, quod quidem post mortem manere non possit; Chous autem Hypocrates putaverit subtilem spiritum per universi corporis latitudinem effusum, quod ad corruptionem corporis omnem effusionem et esse perdat necesse sit; Heraclitus autem Ponticus nescio quam lucem esse velit, que quidem sine corpore non possit intelligi; quidam vero, sicuti Boethos, imaginentur animam ex igne et aere, sicut Parmenides terra igneque constare; Exenophantes autem ex terra et aqua, que sine dubio compositiones essentialibus qualitatibus elementorum, que mutuo repugnent, perpetuo durare non valeant, nec eternitatem tueri possit si sit ignis, ut Hyparchus cum Zenone voluit et ut superius diffinivi, vel aer, ut Anaximander, quoniam in illa resolvi post mortem consonum sit, certum est horum omnium philosophorum, sive potius delirantium hominum, opiniones ad infernum aliqua ratione non pertinere. Nam cum infernum intelligamus esse locum ubi defunctorum anime puniantur, si vel mortales anime fuerint vel nichil, ut asseruit Dycearchus, vel aliquid resolubile, prout dictum est autoritate multorum, certissima ratione relinquitur infernum nichil esse. Sin autem stellarum scintilla potius sit anima, sicuti legimus physicum Heraclitum, qui quidem alter a Pontico fuit, tradidisse, forsan hoc diffinitionis genus ad eternitatem posset congruentius pertinere, nisi rationabili inconveniens esse putemus celestem aliquam particulam, cuius natura sit et in arduum emicare et impassibilem esse, non detineri solum apud inferos sed cruciari. Nam quid de altero Zenone dicam, qui putat animam non ignem esse, sicut Stoycus, sed unitum corpori spiritum, quem necesse sit derelicto coprpore dissipari? Quid etiam de Democrito retulerim, qui quidem animam adiunctum athomis spiritum esse voluit omnis corporis substantiam penetrantem, quoniam, cum athomi multimode dissipentur, non possunt ipse vel in incorporei cuiuspiam quod indivisibile sit coire congeriem vel etiam in ipsis corporeis diutius permanere? Et quoniam Epycurus volebat animas esse mortales, nichil nisi dissolubile diffinivit inquiens animam esse quandam mixti speciem ex spiritu substantiaque ignis et aeris compositam et conflatam. Nullum quidem mixtum est irresolubile vel eternum, ut apud aliquam istorum philosophorum scolam et sectam vanum sit de inferno quippiam cogitare. Nam quod Plato voluit animam esse quandam essentiam se moventem et eternum principium sui motus si vellet separatam animam divinam et incorpoream esse passibilem, tale quidem est quod inferni recipiat rationem et infernum ipsum esse nec respuat nec recuset, imo recipiat et coincludat. Princeps autem philosophorum Aristotiles sic suam entelechiam esse voluit actum physici corporis et organici vitam habentis quod vix intelligi possit animam illam suam absque corpore quicquam esse, quamvis in hominis resolutione voluerit divinum et incorruptibile a corruptibili separari. Quare cum aliqui philosophorum expresse dixerunt animam esse mortalem, ut Epycurii quidam eam taliter diffinierint quod omnino relinquant eam debere dissolvi, quidam, sicuti Dycearchus, animam voluerint esse nichil, et illi ipsi qui sibi persuadebant animam eternam esse voluerint eas in sua sidera remeare, sicut Plato, et adeo divinas esse quod nullam pati posse molestiam solutas corpore vellent, et sic Aristotiles voluerit incorruptibile ab eo quod corruptioni sit obnoxium separari, quod vix possit, imo forte non possit, intelligi, communisque philosophorum omnium opinio sit incorruptibilia passionis cuiuspiam iniuriam non sentire, nullum prorsus iaci potest apud philosophos infernalis existentie fundamentum. Unde relinquitur quod quicquid de inferno apud poetas legimus a philosophie laribus alienum esse putare sine dubio debeamus. Quod si verum est infernum esse, quod divina testantur eloquia, certum esse potest divino quodam spiritu poetas inflatos non a se solummodo repperisse fingendo sed in hanc veritatem inspiratione divini numinis et vere germaneque veritatis incidisse. Denique sive poete finxerint sive, quod vero similius esse crediderim, tanquam verum aliquod expresserint inferos esse et ad aliud hanc ordinaverint veritatem, certum est divini Christianique dogmatis intentionem esse quod infernus sit, in quo quidem anime que non destiterint velle peccare talique dispositione corporibus sint exute quod finem peccatis imponere non cogitarent aut vellent perpetuo dignissime punirentur. Quid enim iustius quam illum eterne puniri qui toto tempore sibi dato contra tot divinitatis precepta, sanctorum patrum monita, et optimorum virorum exempla desistere noluit a peccando? Fundatur ergo tota ratio qua dicimus infernum esse penis eternis eternum locum, in ipsius anime sola, sicut videre possumus, eternitate. Cuius quidem sententie teste Cicerone, quod suis temporibus extaret litteris, primus autor fuit Pherecides Syrus, licet forsan, ut ipse idem suspicari videtur, alii tot seculis potuerint non solum idem sensisse sed etiam scripsisse, quod tum sibi, tum aliis potuit deperisse. Nam in divine scripture litteris, licet animarum eternitas, quod meminerim, non legatur, multa tamen sunt que ipsam inferunt et concludunt. Etenim si «deus adducet in iudicium pro omni errato», vel, ut alibi legitur, "facto", «sive bonum sive malum sit», ut concludit sapiens cum concionatur, certum esse potest illos divine scripture presules eternitatem animarum sine dubitatione sensisse. Vanum enim nimis fuisset sanctissimi patriarche Iacob verbum cum inquit, «Descendam ad filium meum lugens in infernum», si vel anima non superesset post mortem vel infernus omnino non esset. Non ergo quod infernus sit aliqua dubitatio fieri debet. Qualis autem et ubi sit, et an ibi sint civitas Ditis, triceps canis Stygisque novies circumfusa palus, stagnum Acherontis, ardens Flegeton obliviosumque Letheum, Elisii campi, novem illi circuli, ceteraque quibus infernum distinguunt poete, totam inferi regionem, licet poetica non desit autoritas, homini scire non licet. Ea tamen quid significent, vel, ut rectius loquar, quid significare possint, in sequentibus disseremus. Ubi sit infernus, in quo simul patebit quid per infernum poete voluerint significare.

<sal. lab. 4.1.2>	Postquam autoritate divine scripture et poetarum traditione patuit inferos esse, consequens est considerare quid sit et ubi debeat assignari hoc quod infernum dicimus. Et primo quidem iuxta veritatis testimonium, hoc est Christiani dogmatis instituta, consonum esse videtur infernum ascribi circa centrum in concavo spere terre. Nam ubi potest infernus assignari convenientius quam in hoc sub terra medio, ubi sunt «exteriores», hoc est a luce distantes, «tenebre, fletus, et stridor dentium»? Ibi namque certum est non divina solum voluntate sed condicione nature tenebras, fletus, et stridorem dentium reperiri. Nam si est altitudo ventris inferi, si locus est in inferno deorsum, sique prophete gratulatio est quod eruerit dominus animam eius de inferno inferiori, certum omnibus esse debet, cum inferius centro terre nichil esse possit, profunditatem eius ad medium illum punctum usque protendi. Quo quidem sensu dixit veritas futurum ut filius hominis esset «in corde terre tribus diebus et tribus noctibus». Nunc autem quid pro corde terre potest intelligi nisi centrum, quod in medio terre sit sicuti cor in medio animalis? Nec quem moveat terre soliditas, que non videatur admittere concavitatis infere vastitatem. Incorporeis quidem spiritibus, quales angeli boni vel mali qualesque sunt anime defunctorum, nichil impervium, nichil preter quam divine dispositionis ordo resistit quin possint in instanti quocunque decreverint penetrare, ut pro inferni situ et habitatione non indigeant concavitate que naturaliter vacua non possit intelligi. Quamvis et ipsum terre concavum per quod inferni vastitas protendatur, impossibile non sit esse, quando quidem altissimas tam sub montibus quam sub vallibus concavitates scimus quotidie reperiri, que vel stagnentur aquis vel aeris crassi pestilentisque magnitudine repleantur. Quam rem sibi persuasisse videntur quicunque regionem inferam descripserunt. Verum, sicuti doctores inquiunt horthodoxi, infernus esse videtur in aere nobis circumfluo, caliginoso, et tetro. Nam ut testatur doctorum excultissimus summusque antistes Gregorius librorum Moralium tertio decimo circa finem, cum dixisset Iob, «In profundissimum infernum descendent omnia mea», licet, ut inquit idem doctor, liqueret quod iustus et sanctus vir, cuius virtutis preconia et ipse iudex qui percutit clamat, «in profundissimum infernum descensurus non erat. An ipsa superiora loca inferi profundissimum infernum vocat? Quia videlicet, quantum ad sublimitatem celi, iam huius aeris spacium non immerito dici infernus potest». Hec iam satis ad id probandum quod assumpsimus, aerem istum infernum dici. Sed quia tantus doctor atque magister clare multum prosequitur quid Christiana veritas sentiat de inferno, non sit grave lectoribus si verba sua formaliter apponemus. Subdit ergo post illa que dixerat: «Unde cum apostate angeli a celestibus sedibus in hoc caligoso aere sint demersi, Petrus apostolus dixit: "Angelis peccantibus non pepercit, sed rudentibus inferni detractos in Tartarum tradidit in iudicio reservandos cruciari". Si igitur, quantum ad celsitudinem celi, aer iste caligosus infernus est, quam ad eiusdem aeris altitudinem, terra que inferius iacet et infernus intelligi et profundus potest; quantum vero ad eiusdem terre altitudinem, et illa loca inferi que superiora sunt aliis receptaculis inferni, hoc loco non incongrue inferni profundissimi appellatione signantur, quia quod aer ad celum, terra ad aerem, hoc ille est superior infernorum sinus ad terram». Hec doctor eximius de inferno. Nunc autem quoniam et infernum esse constat et eius regionem incipientem in aere caliginoso sub terram ad centrum usque protendi, videndum est quid de inferno cogitavit gentilitas, quoniam super hac fundatur intentio poetarum. Possem hic longiore tractu rescribere verba Macrobii, sed, quoniam quid ille sentiat facillimum est repertu, non textum referam sed sententiam. Dicit igitur, «antequam studium philosophie circa nature inquisitionem ad tantum vigoris adolesceret», cerimoniarum autores negavisse quicquam aliud infernum esse quam corpus humanum, hoc esse «carcerem fedum tenebris horridum sordibus animeque sepulcrum. Hoc», inquit, «Ditis concava, hoc infernum vocaverunt et omnia que illic esse credidit fabulosa persuasio in nobismet ipsis et in ipsis humanis corporibus assignare conati sunt». Que postea longiore tractu sermonis prosecutus est, ut possunt legere studiosi primo libro Commentariorum Super Somnio Scipionis. Platonici vero, sicut idem testatur Macrobius, aliquam mundi partem inferos putaverunt. Que tamen esset hec mundi portio quam inferos tradiderunt, ut idem refert, varia traditione dissentiunt. Quidam enim dividentes totius universi machinam in agens et patiens illud celo, sub orbe vero lune alterum assignarunt, hanc totam passivorum regionem infernum esse volentes; illic in celo, quod immutabile sit, animas vivere, cum autem mutabilium plagam attigerint ipsas mori, non quod esse desinant sed quoniam mutabilibus misceantur. Possem, si vellem, cum istis disserere quanam ratione velint celestem illam eternam et immutabilem mundi partem taliter activam quod a passionibus separetur, cum ipsimet volumine primi celi speras inferiores in occidens rapi velint et septem planetarum periferias motu proprio niti contra primi mobilis violentiam et variis motuum differentiis supra nos ab occasu versus oriens elevari, cumque non negent planetas, stellas, et sidera nec non et ipsa luminaria suos effectus coniunctionibus, domibus, diversitateque tum situum, tum aspectuum variare. Que si vera sunt ut tradunt atque consentiunt, par non est sic activa dici debere corpora illa celestia quod non nichil etiam non patiantur. Nam quid de inferioribus istis dicam, que sic proculdubio sunt agentia suntque passiva quod irrationabile sit hec etiam inter mere patientia segregari? Verissimum quidem esse crediderim nichil a prima causa, que deus est, aliud assignari posse sic agere quod non repatiatur aut sic pati quod non resistat et reagat. Ut illa super qua fundantur universi sectione nullum veritatis huic traditioni possint facere fundamentum. Alii vero (nam tres eorum sententias esse vult) totam universi molem diffinierunt infernum esse. Et ne viderentur sic a prioribus dissidere quod ipsorum dicta damnarent, conati sunt elementorum nomina etiam in celestibus conservare vel a nature vel ab infuentie proprietate. Dixerunt equidem tum naturam, tum nomina quatuor elementorum tripliciter variari. Primum quidem et nobis quasi domesticum et familiarem ordinem esse volunt naturalem elementorum seriem, qua simul, ut creditur, disponuntur. Nam infimum terre locum dantes, supra terram aquam ponunt, aerem igni subici dicunt ceterisque gravioribus superponi. Secundam autem elementorum seriem eadem situs dispositione connumerant, ut lunam terram, Mercurium aquam velint, assignentque puriorem illum aerem Veneri, Pheboque celestis ignis alteram regionem. Nam cum ordinem tertium velint sublimiter inchoari, primam versus nos ignis etherei regionem Martis speram tradunt solis igni contiguam. Huic Iovem velut aerem continuant, Saturnum aquis sue designationis serie deputantes. Octavam vero speram, supra quam sensus quem geometrica possit ratio distinguere non procedit, terram esse voluerunt, ut priorum de inferno tenentes sententiam videantur in his omnibus inferos assignare, quoniam, ut refert Macrobius, in octava spera, quam aplanem vocat, «campos Elisios puris animis deputatos antiquitas nobis intelligendum reliquit». Verum quoniam inferi non ad elementa principaliter sed ad homines ordinantur, si vera sunt ista que tradunt, quoniam secundum ordinem universi aqua post terram sit, cum homo, qui finis est omnis corporee forsan et incorporee creature, quoniam ad hominum exercitium tum in bonum, tum in malum ordinate credantur vel ad ea regenda que hominum gratia facta sunt, in terris degat, cur non aquam posuerunt in infimo, non tellurem, et aquam etiam in sublimi, non terram? Nam, ut inquit Ovidius, «Circumfluus humor ultima possedit solidumque coercuit orbem». Quod et verum est sive solidum orbem terram velis sive firmamentum, supra quod dicitur aquas rerum opifex posuisse. Tertii vero Platonici dogmatis sectatores omnem rerum molem in duo dividunt, eodem quidem numero sed non eisdem regionibus. Stelliferum quidem celum, octavam scilicet speram, in qua sidera fixa sunt, variis imaginibus quas tradunt astrologi deformata, unam partem volunt in quam evolent anime defunctorum omni terrestris habitationis contagio varie mundationis ministerio liberate, quoniam illic nil terrenum aut corruptibile vel essentia vel etiam affectione possit, ut asserunt, habitare. Quoniam, ut superiore libro dictum fuit, ubi de occeano tractavimus, mox ut anima ceperit in corpora velle reverti terrene cogitationis infecta colluvie descensum in inferos auspicatur. Inferos enim isti volunt et septem planetarum speras et usque in terre mundique centrum quicquid sub lune concavo continetur. Que siquidem opinio non vult in illa sublimi celorum specula campos Elisios esse sed regionem perpetuam beatorum, et quicquid inferum ab illa sit alteram esse totius orbis iuxta sue sectionis modulum portionem. Hec est Macrobiana recitatio de inferno quid sit, ut secundum hanc ultimam cogitationem, cui vult amiciciorem esse veritatem, septem planetarum septem celi et omnis corruptibilium regio infernus esse dicatur. Poete vero clare posuerunt infernum in concavo terre, quem Virgilius in novem circulos taliter divisit sicque scripsit in Elisiis campis solem a suis sideribus recognosci quod in illa velit aperto Sibillam antro, quam sequatur Eneas suus, «sola sub nocte per umbras perque domos Ditis vacuas et inania regna» transire. Et quod ea omnia sub terra tegantur aperte dixerat: «Sit numine vestro pandere res alta terra et caligine mersas». Nam campos Elisios, ubi «largior campos ether et lumine vestit purpureo solemque suum, sua sidera norunt», ab altera terrarum regione vel apud antipodas vel etiam in hemisperio nostro sine dubio extra terre concavum intellexit. Et tragedus noster orantem inducit Thesea «ut iura abdita et operta terris liceat impune loqui», moxque subdens: «Spartana tellus nobile attollit iugum, densis ubi equor Tenarus silvis premit; hic ora solvit Ditis invisi domus hyatque rupes alta et immenso specu ingens vorago faucibus vastis patet latumque pandit omnibus populis iter», hoc contextu volens in infernum per terre viscera penetrari. Quod autem superius "Ditis invisi" posui codicem antiquissimum secutus, habent alii pro "invisi" "immitis" vel "immanis". Sic et Maronis imitator Statius suam Manton inducit patrem evocantem ab inferis animas alloquentem: «Audiris, genitor, vulgusque exangue propinquat. Panditur Elisium chaos, et telluris operte desilit umbra capax». Ut et istum videamus ipsum infernum per telluris operte periphrasim, quam circuitionem dicimus, designare. Possem per omnium poetarum libros, quibus aliquid de inferno cum scripserunt occurrit, magna facilitate vagari. Nam Lucanus et Naso multipliciter hoc demonstrant, et Claudianus noster hoc idem manifeste prosequitur, cum, ut Sidonius scribit, «Ferruginei thoros mariti et Musa canit inferos superna». Que quidem opinio adeo cunctis inhesit ut vix alicui Tartara cogitanti quicquam aliud in mentem cadat quam obscura sub terris vastitas que mortuorum umbris inhabitetur. Nec me fugit quod autore Theodontio lumen poetice Boccatius tradidit quodve multorum, imo ferme cunctorum, confirmat assertio, sorte scilicet in regni divisione Plutoni contigisse ut in parte regnaret occidua teneretque ea loca que tandem incoluere Molossi propter inferum mare. Ex quo quidem credibile sit datam occasionem esse poetis ut finxerint eum inferorum regem esse quoniam apud inferum mare regnaverit. Nam, ut inquit Lactantius Firmianus libris Divinarum Institutionum adversus gentes, «Nichil a poetis totum fictum est, aliquid fortasse traductum et obliqua figuratione obscuratum quo veritas involuta tegeretur». Et subdens hoc quod assumpsi velut exemplificans scribit: «Sicut illud de sortitione regnorum. Aiunt enim Iovi celum obtigisse, Neptumno mare, inferna Plutoni». Et post pauca: «Ergo illud in vero est, quod regnum orbis ita sortiti partitique sunt ut orientis imperium Iovi cederet, Plutoni, cui cognomen Hegesilao, pars occidentis obtingeret, eo quod pars orientis, ex qua lux mortalibus oritur, superior, occidentis autem inferior esse videatur. Sic veritatem mendacio velaverunt ut veritas ipsa persuasioni publice nichil derogaret. De Neptumni sorte manifestum est, cuius regnum tale fuisse dicimus quale Marci Antonii fuit illud infinitum imperium, cui totius ore maritime potestatem senatus decrevit ut predones persequeretur ac mare omne pacaret. Sic Neptumno maritima omnia cum insulis obvenerunt». Hec Lactantius. In quibus innuit verbis, ut prefatus sum, hoc totum hystoricum extitisse. Patet ergo quod infernum esse voluerint tam gentiles philosophi quam poete vel humana corpora, sicut antiqui, vel quatuor elementorum speram, ut aliqui Platonicorum, vel universum orbem in triplicem elementorum ordinem trina talium corporum numeratione divisum, vel in septem planetarum speras et horum corruptibilium regionem quam elementis quatuor occupavit natura, vel maris inferi plagam, ut Theodontius, vel ipsum occidentem, ut Lactantius, vel terre concava, vel, ut diffinivit Gregorius, caligosus aer et ipsa terra cum inferioribus suis. In quibus illud intelligendum admoneo, quod quicquid apud poetas de inferis legitur secundum aliquem vel aliquos dictorum sensuum sit assertum.

<sal. lab. 4.1.3>	Quibus nominibus infernus, de quo principaliter nunc intendimus, appelletur. Hoc igitur de quo nunc est sermo, locus scilicet penarum in quo mortuorum anime cruciantur, proprio et usitatiore vocabulo tum infernus, tum infernum, tum inferum appellatur, ab "infra" vel "inferius" derivatum. Nam preter illos qui campos Elisios infernum volentes universas mundi speras tam celestes quam elementares infernum dicunt, quorum opinationi non congruit huius nominis proprietas, cum omnia velint infernum esse, ceteros qui speram passibilium infra lunam vel quicquid sub aplane celicum vel elementaneum est, quive caligosum aerem aut terram aut intra terram inane concavum vel centri situm infernum esse dicunt, quoniam infernus proprietate vocabuli quod infra sit exprimit, certum est omnes velle per alicuius superioris respectum infernum dici. Nam sive supra infernum sit aplanes aut omnis celestis spera vel huic etiam additum quicquid emineat aeri caligoso, certum est omnia que sublinquuntur inferius esse. Quod enim ad aplanem est sperarum quibus luminaria stelleque sine scintillatione refulgent regio, hoc planete singuli minoris spere sunt insimul ad maioris, hoc ignis et summus aer ad celos, hoc ad ignem aeris spera, hoc aer inferior ad sublimem, hoc tellus ad aerem, hoc telluris usque in centrum ipsum abdita, sive solida sint sive credamus inania, ad terre superficiem quam calcamus. Omnia quidem ista vicissim, sicut superius et inferius, referuntur; mutua namque relatione se respiciunt velut sublimia et depressa, continentiaque et contenta, ut clarissime pateat hec omnia per inferni vocabulum rationabiliter designari. Avernus autem cum lacus fuerit Campanie inter Puteolos et Cumas montibus circumdatus, legitur apud priscos fuisse nemore densissimo cinctus et sulfureas scatebras habuisse tam horrendi fetoris quod aves supervolantes exhalatione terribili inter volandum necaret. Quod divinissimus poetarum Maro testatur. Inquit enim: «Spelunca alta fuit vastoque immanis hyatu, scrupea, tuta lacu nigro nemorumque tenebris, quam super haud ulle poterant impune volantes tendere iter pennis: talis sese halitus atris faucibus effundens supera ad convexa ferebat; unde locum Graii dixerunt nomine Avornum». Nomen istud igitur Grecum est autore Virgilio. Quo vehementer admiror nonnullos qui velint Avernum quasi "sine delectatione" vel "gaudio" dictum, compositione Latina scilicet, ab "a", quod est "sine", et "vernus, verna, vernum", quasi "gaudium" vel "delectatio". Quod si verum esset, non posset habere sillabam primam brevem, sed longa foret, ut "amens" Virgilius: «Arma amens capio; nec sat rationis in armis». Nam et quod vernus gaudium vel delectationem significet non puto de proprietate vocabuli, licet improprietate methaphorica, quam translationem dicimus, oblique forsan ad id significandum traduci valeat, posse probari. Est ergo Avernus sine dubitatione Grecum et non Latinum, dictum, ut vult Servius, ab "a", "sine", et "ornos", "avis", quasi locus sine avibus, quoniam in illum locum supervolando perirent volucres vel appulse fugerent aut manentes extinguerentur, ut dicatur Avernus quasi "aornos". Grecus autem dicere videtur, non "Avernus", sed "avenos" aut "avenulithos", ab "aveno", hoc est "sicco", et "lithos", "lapis". Unde et mortuos epithetice, id est adiective, "avenos" dicunt, id est siccos; dicunt et "avenulithos", quod et a lapide quem sepulcris imponunt et a mortuis quasi siccis sumptum videtur. Verum Greci "veno" dicunt, id est "vado" vel "transeo", a quo non incongrue dici potest "avenum" quasi "sine transitu". Attamen hac ratione cessaret "r", nec in hoc nomine reperiretur nisi Stoycorum consuetudine, quibus satis erat ad ethimologie rationem unica littera, diceremus "Avernos" quasi "avenornos", hoc est "sine transitu avium" vel "siccans et occidens aves", ab "aveno" et "ornos". Quod quidem tot videmus in compositionibus ethimologiarumque rationibus litterarum et sillabarum attritiones, non crediderim inconveniens affirmare, postquam testimonio tanti vatis et hoc nomen "Avernus" Grecum est et ex eo dictum quod per illum aves siccentur, id est moriantur, vel quod avibus non sit iter. Verum huius nominis proprietate solum infernalis introitus designatur, quamvis usurpatione consuetudinis sumatur aliquotiens pro inferno per figuram sinedochem, hoc est intellectionem ut de partis expressione totum intelligere debeamus. Unde Virgilius Eneidos quinto: «Ditis tamen ante infernas accede domos et Averna per alta complexus pete, nate, meos». Post omnes enim inferni sinus querendus erat Anchises, ut «Averna per alta», hoc est per infernum, necesse sit intelligere. Averna vero pluraliter dixit: est enim etheroclitum genere, in singulari masculini, plurali vero generis neutri, sicut "Tartarus", "Tartara". Nam «Averna per alta» dixit, id est profunda. Et ut nondum ab introitu discedamus, dicitur et Tenarus, qui quidem mons est in Laconia, vel, ut potius reor, promuntorium in Malee montis radicibus positum profunde concavitatis in Laconum finibus, ubi creditur aditus inferorum. Unde Statius: «Est locus, Inachie dixerunt Tenara gentes, qua formidatum Malee spumantis in auras it caput et nullos admittit culmine visus». Post que idem autor per topothesiam, hoc est per ficti poetica licentia loci descriptionem, antrum Tenari designans inquit: «Hoc, ut fama, loco pallentes devius umbras trames agit nigrique Iovis vacua atria ditat mortibus», et alia que vates elegantissimus more suo speciose subnectit. De quo quidem etiam Virgilius meminit in postremo Georgicorum inquiens de Orpheo: «Tenarias etiam fauces, alta hostia Ditis, et caligantem nigra formidine lucum ingressus, Manesque adiit». Nec me fugit, sicut maxime reperitur in modernis codicibus, quosdam sed corrupte scribere "Trenarus", quem errorem a "trenus" arbitror irrepsisse, quoniam treni secundum Grecorum interpretationes lamentationes sonent, iudicantibus illis hoc lamentationis nomine convenienter inferos designari. Quem errorem satis declarat quod Greci non "trenos" sed "thrinos" dicunt scribentes primam sillabam non per ta sed per thita, hoc est th, et per ita, quam ipsi pro longa i, nos pro e sumimus. "Tenarum" autem, non "Trenarum" dici debere clarissimum est apud Grecos et antiquos scriptores nostros, apud quos Tenarus omnino sine littera r in prima sillaba reperitur et etiam sine h, quod non fieret si Grece "Thrinaros" et non "Tenaros" diceretur, cum constet Tenarum esse locum, non tristiciam vel lamentum. Et de Tenaro quidem et Averno, que sunt inferni ianue, satis dictum sit, si tamen adiunxero quod, sicut autoritate Statii dictum est, in plurali "Tenara" dicimus, quod contingit etiam in "Tartaro", cuius plurale Tartara pronuntiamus, ut sint singulares nominativi "Tenarus", "Tartarus", et "Avernus", plurales autem "Tenara", "Tartara", et "Averna". Ceterum cum constet Avernum hodie lacum esse cuius pisces et pauci sunt et tam aspectu fedi, colore tetri, odore graves, et sapore horribiles quod in hominum usum non cadant, illa tamen silvarum densitas omnino deleta est et ab hominibus, non feris ut olim, frequentatur. Legimus enim Octavianum Augustum locum illum cesis nemoribus de pestilente salubrem, habitabilem ex inhospito, nec non et amenum ex aspero reddidisse. Quid autem de Tenaro sit hoc nostro tempore compertum non habeo. Facile tamen crediderim ipsum et Malee montem in sua Laconia etiam ab indigenis ignorari, tum inscitia rerum, tum mutatione nominum, tum barbarie cohabitantium populorum. Est et alter infernorum introitus nomine Acherusia, qui scribitur in Euxino Pontina regione prope civitatem quam ab Hercule Argivo dictam putant Heracleam. Unde Pomponius Mela describens orbem inquit, cum de Euxino facit mentionem: «In eo primum Mariandyni urbem habitant, ab Argivo, ut ferunt, Hercule dictam (aliter datam); Heraclea vocitatur; id fame fidem adicit. Iuxta specus est Acherusia ad Manes, ut aiunt, pervius, atque inde unde extractum Cerberum existimant». Plinius autem Veronensis eandem scribens regionem post multa legendum tradit: «Inde Sagiarius a plerisque dictus Coraulius, a quo incipiunt Mariandrini sinus oppidumque Heraclea Lyco flumini appositum; abest a Ponti ore miliariis ducentis. Portus Acone, veneno aconitu dirus, specus Acherusia». Hec Plinius, ut in meo codice legi. Ut quonam vocentur nomine qui Heracleam incolunt nec ex Pomponii codicibus quos vidi, quibus aliter quam supra notaverim repperi, nec ex Veronensis libro qui venit in manus meas correcte possit affirmari: tantam contraxerunt que etiam per veteres scripta sunt tum ex librariis, tum ex corrigere presumentibus, dum sue serviunt ignorantie, corruptionem. Et adeo hec et alia deperdita sunt ut vix possit multorum collatione voluminum veritas reperiri. Sed Mariandynos, ut de Pomponio supra retuli, non Mariandrinos, ut in Plinio legi, vel aliter (varie quidem in Pomponio legitur) debere dici cum ex Gisgraphia Ptholomei tum Xenophontis testimonio michi constat. Sed ad propositum redeamus. Hunc igitur introitum inferorum, licet Pomponius tradat, licet tradant et Greci, inter quos precipuus est Xenophontes, qui, cum dux fuisset militum decem milium, quos refert in Persas expeditionem mirabilem habuisse, specum illam scribit asserens cum Pomponio nostrum Herculem exinde Cerberum extraxisse, nullum tamen Latinorum qui versibus scripserit legi specus Acherusie facere cum expressione nominis mentionem, quamvis cum illis qui de Acherusia scribunt Ovidius concordare videatur in septimo. Scribit equidem de Medea: «Iamque aderat Theseus, proles ignara parenti, qui virtute sua bimarem placaverat Isthmon. Huius in exitium miscet Medea quod olim attulerat secum Scithicis aconiton ab oris. Illud Echinnee memorant e dentibus ortum esse canis. Specus est tenebroso cecus hyatu, est via declivis, per quam Thyrintius heros restantem contraque diem radiosque micantes obliquantem oculos nexis adamante cathenis Cerberon abstraxit», et cetera que sequuntur, ubi sine dubitatione videtur Cithereius vates de Acherusia prefata sensisse. Tragicus autem noster clarissime vult Herculem Tenaro descendisse in infernum et eodem specu Cerberum extraxisse. Sed non curant poete cuncta confundere secundum litteram dummodo subtecte serviant veritati. Imo forsan id de industria faciunt ut evidentem sue fictionis rationem per se ferant. Verum nomina sunt inferni Tartarus, Erebus, Horcus. Et ut ab hoc ultimo incipiam, Horcus ab "horcos" Grece, Latine "iuramentum", dictus est. Deorum quidem iuramentum erat. Unde Virgilius: «Cocyti stagna alta vides Stygiamque paludem, dii cuius iurare timent et fallere numen». Ergo Horcus dictus ab "horcos" Grecum, quod Latine "iuratus" sive "iuramentum" est. Nam quod Horcus ab "horce", quod est "recipere", dictus sit, licet nostri quidam vocabulorum interpretes hoc a Greco descendere dicant, usquequaque non constat, cum tamen hoc significationi vocabuli videatur maxime convenire forteque Greco fonte cadat. Quod quidem, sicut nec repperisse me fateor, sic non audeam affirmare. "Herce" vero penes Grecos "sepes" dicitur Latine. Et quoniam intra sepem aliquid recipiatur, imo quasi receptaculum quoddam sit, non inapposite dici potest Horcus quasi "hercos", "sepes" vel "receptaculum", ut hinc forte nostri diduxerint "horce" dici "recipere", et hinc putent Horcum a sepiendo recipiendoque derivatum. Verum licet ita sit de nominis ratione, certum tamen est Horcum hominem fuisse et pro inferni rege ipsoque deo quem Ditem et Plutonem vocant intelligi. Unde cum Cicero loqueretur in Verrem ea accusationis parte qua de sacrilegiis eius agit, et ubi singulariter Verrem criminatur de vexatione templi Ethnensis, quod erat Cereri consecratum, ex quo dicit Verrem simulacrum Victorie, quod effigies Cereris habebat in manibus, abstulisse, subiecit «ut Verres, alter Horcus, venisse Ethnam et non Proserpinam asportasse sed ipsam arripuisse Cererem videretur», ut manifestum sit Horcum esse Plutonem, quem aiunt poete Cererem rapuisse. Diligentissimus omnium tamen Boccatius circa finem quarti capituli libri octavi Genealogiarum autoritate Theodontii refert Horcum, Molossorum regem, Proserpinam, Cereris et Sicani regis Trinacrie filiam, fama pulcritudinis captum rapuisse, raptamque non pro captiva sed uxore legitima tenuisse; infernorum vero regem Horcum creditum, qui et Pluto est, quia, sicut precedente capitulo dictum fuit, occidua regni pars circa mare inferum sibi sorte contigerit. Nam et Servius, expositorum peritissimus, ubi Virgilius «primisque in faucibus Horci» scripsit, exponit «deum posuit pro loco», subiungens, « Horcum autem Plutonem dicit », tangens post aliqua verbum ex Verrinis quod proxime retuli, «ut alter Horcus venisse et non Proserpinam sed ipsam Cererem rapuisse videretur». Quin et noster Cicero librorum tertio quos De Natura Deorum inscripsit idem affirmat. Inquit enim: «Age porro, Iovem et Neptumnum deum numeras; ergo etiam Horcus, frater eorum, deus». Hec Arpinas. Demum Horcus aspirari debet in prima sillaba quoniam apud Grecos illud o scribitur cum dassia. In secunda vero sillaba, licet teste Servio vetustissimi per ch scriberent, quia tamen hoc exoleverat tempore tanti autoris, scribendum censeo per c purum; per cappa quidam, non per chi Greci scribunt huiuscemodi dictionem, hoc modo videlicet, ????. Erebus autem nomen est quo significatur infernus. Unde Virgilius: «Voce vocans Hecatem celoque Ereboque potentem». Nec putet aliquis Erebum ab "hereo" dici et aspirandum esse. Nam Erebus proprium nomen est et per e puram scribi debere tum Grecorum usus probat, tum aliqui de nostris affirmant, licet nonnulli synonimiste referant hoc vocabulum tam in aspiratorum serie quam in ordine scribendorum per e puram. Forte tamen cum Erebus ab "era", quod est "terra", et "voo" Grece, Latine "clamo", quasi "terra clamans", propter conquestus eiulatusque damnatorum dici possit, si "era" reciperet apud Grecos super sillaba prima dassiam, Erebus posset non irrationabiliter aspirari. Verum quia, licet "era" reperiatur aliquando per dassiam scribi, et aliqui de nostris "heram", sive, ut dicunt, "her", hoc est "terra", per aspirationem etiam scribi velint, constans tamen Grecorum regula est e, cum incipit dictionem, si sequitur r (quam litteram illi ro vocant), dassiam non recipere sed psiglin preterquam in "Hermes", nomen proprium vel cum ínterpretem notat, aut hoc nomen "hercos", quod est "sepes", vel "hersi", quod est Latine "ros", vel "herdo", quod est "facio", sicut ad me scripsit multe venerationis eruditissimus lingue Grece Manuel Chrissolora, rectius puto quod non debeat aspirari, et eo magis quia nomen proprium sit inferorum aut hominis sive dei qui infernis presit. Quem quidem autoritate Ciceronis vult pater, imo magister meus, Boccatius Parcas Fatumque genuisse. Quem sensum ex meis codicibus De Natura Deorum, licet Erebi nomen videatur insertum, me fateor elicere nequivisse. Certum est autem Erebum pro inferni profunditate sumi, et Erebum a quibusdam dici Noctis maritum et ex ea Parcas genuisse. Tartarus autem, ut vult divinus Boccatius, idem est cum Erebo, quem Theodontio teste tradit absque patre Terre filium extitisse, vel autoritate Barlaam adhuc matris utero, quoniam Lucina parienti noluerit assistere, detineri. Cuius quidem figmenti naturalem reddit undecimo primi libri Genealogiarum capitulo rationem. Verum Servius ipse vult Tartarum secundum veriorem ethimologiam dici a "tortorixo" Grece, quod est "frigore tremo". Est enim locus, ut omnes volunt, apud inferos tenebris septus, ubi nocuorum anime puniuntur, adeo remotus a celo quod ibi sint «tenebre exteriores, fletus, et stridor dentium». Tartarum autem et Erebum idem esse et ex Nocte genuisse Furias innuere videtur Virgilius: «Dicuntur gemine pestes cognomine Dire, quas et Tartaream nox intempesta Megeram uno eodemque tulit partu». Et equalitatem intendens inter Diras et Megeram non partu solum sed habitu subdidit: «Paribusque revinxit serpentum spiris ventosasque addidit alas», ut Tartaream Megeram dicens et geminas illas Diras relinquat intelligi et ad Tartarum, quem Boccatius vult Erebum, pertinere generatione vel loco. Non enim est istud adeo clarum quod valeat affirmari. Quin etiam dicitur notaturque hoc nomine chaos hic, de quo nobis sermo est, infernus. Nam licet chaos nobis confuse deformisque materie principium unde cuncta processerunt et in quod omnia resolvi posse saltem intellectu super omnia discurrente videmus; significat tamen et infernum. Unde Statius Manton introducit in illis infernis magicisque sacrificiis inter alia sic dicentem: «Audiris, genitor, vulgusque exangue propinquat. Panditur Elisium chaos, et telluris operte disilit umbra capax». Et in Plutonis oratione quam habuit Amphyarao ad inferos descendente dixit: «Anne prophanatum totiens chaos hospite vivo perpetiar? Me Perithoi temerarius ardor tentat et audaci Theseus iuratus amico». Nam licet quod Maro noster inquit, «Dii, quibus imperium est animarum, umbreque silentes, et Chaos et Flegeton, loca nocte silentia late, sit michi fas audita loqui», pro rerum principiis possit intelligi, clarissime tamen chaos etiam stat in significatione inferni. Dicit enim «loca nocte silentia late», ut locum proculdubio voluerit tantus vates per chaos, inferni loca scilicet, significare. Habet etiam infernus apud poetas per periphrasim varias et multas denominationes, ut apud Statium: «Da, Tartarei regina baratri», hoc est inferni. Nam et baratrum, licet profunditatem, precipitium, altitudinem, voraginem, gurgitem, fossam, lacunam, inexplicabile, vel insatiabile significet, notat etiam infernum profundumque Gehenne nomen istud baratrum. Quod autem poetarum aliquis baratrum pro inferno ponat, possibile quidem est reperire possibileque etiam me legisse, verum id impresentiarum non occurrit, nec me memini comperisse. Sunt et alie circumlocutiones inferni, ut apud Virgilium in Georgicis: «Alta hostia Ditis et caligantem nigra formidine lucum», et alie multe quas non est cura referre. Quis enim nescit, ut apud Statium legitur, «letiferas domos orbisque arcana sepulti», «Stygias oras», «inferius baratrum», «pigros lacus», «vastas paludes», «umbriferasque undas», «infelix regnum», «mundum nocentem», «Stygium celum», «Tartareas sedes», «atra Tartara», «tristem regiam», «illicitum inane», vel «inane chaos» pro inferno sumi? Et quis non legit apud Ovidium «infernas sedes», «muta silentia», «Stygiam urbem», «feram regiam nigri Ditis», «infernos lacus», «sceleratam sedem», «inamabile regnum», vel, ut ulteriore libro scribit, «tenebrosam sedem», «opacum mundum», vel, ut alibi, «positum sub terra mundum», «opaca Tartara», «loca plena timoris», «chaos ingens, vasti silentia regni», «domum ultimam», «humani generis longissima regna», «Avernas valles», «muta silentia» significare nobis infernum? Longum nimis esset si cuncta talia persequi vellem, si discurrens oratores atque poetas per omnia velim ire. Quam ob rem satis sit ex infinita multitudine que supra notavimus assumpsisse, quibus pateat non posse solum sed fuisse, de quibus agimus, inferos infinitis circuitionibus designatos. Apud sacras autem litteras nomen unicum poetis incognitum reperitur: Gehennam quidem salvator noster inferum appellavit, nec id posuit solum sed, ut quidam opinantur, invenit. Adeo quidem evangelicum verbum est quod nusquam alibi per totius sacre scripture corpus quam inter verba domini valeat reperiri, et adeo sit Hebreum quod nec Grecum dici debeat nec Latinum. Quo michi plurimum errare videntur qui volunt hoc nomen componi a "ge", quod est "terra", et "hennos", quod est "profundum", quique quedam alia super ratione prefati nominis opinantur. Credo quidem quod infallibiliter Hebreum sit, cuius est interpretatio secundum Ieronimum in libro De Interpretatione Locorum, quem additis nominibus Novi Testamenti ex Phylonis traditione et correctionibus Origenis de Greco transtulit in Latinum, «vallis gratuita» vel «de valle sunt». Idem tamen autor Omelia septima et vigesima super Matheum ex proposito nomen istud et aperta ratione declarat, cuius verba non pigebit apponere, quo tanto teste nominis huius ratio legere nostra hec volentibus innotescat. Inquit ergo, postquam fecit de dicto nomine mentionem ponens Evangelii textum, «Eum timete qui potest animam et corpus perdere in Gehennam», in hec verba videlicet: «Nomen Gehenne in veteribus libris non invenitur. Queramus ergo que sermonis sit huius occasio. Idolum Baal fuisse iuxta Ierusalem ad radices montis Moria, in quibus Siloa fluit, non semel legimus. Hec vallis et parvi campi planicies irrigua erat et nemorosa plenaque deliciis, et lucus in ea idolis consecratus. In tantam autem populus Israel dementiam venerat ut deserta templi vicinia ibi hostias immolarent et rigorem religionis delicie vincerent, filiosque suos incenderent demoni vel initiarent. Et appellabatur locus ipse Gehennon, id est vallis filiorum Hennon. Hoc Regum volumen et Paralypomenon et Hieremias scribunt plenissime. Et comminatur deus se locum ipsum impleturum cadaveribus mortuorum, ut nequaquam vocetur Tofeth et Baal; sed vocetur Poliandrum, id est tumulus mortuorum. Futura ergo supplicia et pene perpetue, quibus peccatores cruciandi sunt, huius loci vocabulo denotantur. Duplicem autem esse Gehennam, nimii ignis et frigoris, in Iob plenissime legimus». Hec sanctissimus iste doctor et trium idiomatum peritissimus, ut omnino credam quod Gehenna sit Hebreum nec ullam habeat Greci vel Latini nominis rationem. Appellant etiam sacre littere circumlocutionibus quibusdam infernum, ut «profundum lacum», «os leonis», et aliis multis descriptionibus quas omitto. Satis enim de nomine disputatum est, ut amodo tempus sit ad alia properare.

<sal. lab. 4.1.4>	Quotuplex descensus inferni legatur, et de ipsorum descensuum ratione. Vir multe venerationis atque virtutis, compatriota noster Zenobius de Strata, quem virtus atque scientia eo loci dignitatisque provexit ut assumi, imo potius allici vocarique cancellarius ab homine summe virtutis et glorie, concive nostro Nichola de Acciarolis, quo ferme non genuit civitas Florentie clariorem, multis exornandus honoribus mereretur, nobis in materiam quam hoc capitulo tractaturus sum aditum patefecit. Ante quidem quam illius excellentissimi viri, semper honoris gratia memorandi, Nichole scilicet de Acciarolis, magni regni Sicilie senescalli, cancellarius esset (que quidem dignitas ipsum adeo celebrem fecit quod ad notabiliores regis litteras componendas elegantia stili dictandique excellentia vocaretur), antequam cancellarius, inquam, esset, coronamque lauream, quam Cesarea manu sumpsit in civitate Pisarum, contingere mereretur, et antequam legatione regia cunctorum admiratione sanctitatem apostolicam alloqueretur illa oratione laudatissima qua Romanam curiam Avinioni tunc peregrinantem in stuporem evexit, et antequam ipsum in secretarium arriperet apostolica sanctitudo, cum in patria rhetoricam edoceret, orationem publicam habuit in ecclesia cathedrali, conventu quidem maximo sed longe maiore admiratione cunctorum. Illius enim orationis fundamenta fuerunt metra Virgilii: «Tros Anchisiade, facilis descensus Averni», et alia que sequuntur. In cuius orationis auspicio quatuor descensus ad inferos tam divine quam eloquentissime designavit. Inquit enim quatuor descensus ad inferos reperiri, unum, de quo iam pluries superius agitatum est, presertim ubi de pugna quam Hercules habuit cum occeano disputavimus, anime rationalis descensum in corpora; quas cum Plato vellet ab eterno creatas suis insitas esse sideribus, «has omnes», ut Maro scribit, «ubi mille rotam volvere per annos, Letheum ad fluvium deus evocat agmine magno, scilicet immemores supera ut convexa revisant rursus et incipiant in corpora velle reverti». Quem descensum vir ille divino prorsus ingenio preditus dicit naturalem ab aliquibus appellari, quoniam, ut arbitror, Platonis opinatio naturalem voluerit hominis exortum illo naturali cursu procedere. De quo quidem, quantum ad nos, sufficiant que precedentibus adnotavi. Secundum autem vult esse descensum, ut suis verbis utar, «cum per artem magicam aliquis malignus spiritus invocatur, sicuti Lucani sexto, aut cum demonibus sanguis humanus sacrificatur». Qui quidem michi proprie non videtur esse descensus sed scelerata potius ab inferis evocatio. Verum quia magi penetrant «in Tartara lingua», ceu Lucanus ait, menteque feruntur in inferos, non incongrue voluit ille vates hunc magicum esse descensum. Nec lingua solum sed mentis intuitu magi descendunt in Tartarum. Unde Statiana Mantos in quarto dixit: «Ipsum pallentem solio circumque ministras funestorum operum Eumenidas Stygieque severos Iunonis thalamos et mesta cubilia cerno», ut nullus insultet vati nostro si magicum tradidit hunc descensum, postquam et lingua, sicut vult Lucanus, et intuitu, ut Statius probat, mentes eorum qui diabolicis illis artibus delectantur inferos vident. Quo sensu dixerat apud Papinium Edipus, «Tuque umbrifero Styx livida fundo, quam video», non corpore solum sed animo et affectu descenditur in inferna. Verum quoniam artes ille malefice vix sine humani sanguinis aspersione perficiuntur, introducitur Virgilius, licet hoc dissimulet Eneam occiso Myseno Tartara petiisse non solum imitationis studio, quoniam Homerus idem finxerit de Ulixe et buccinatore suo, cui nomen erat Helpenori, sed quoniam illa sacra feralia sine recentis cedis sanguine non fiebant. Ut, quamvis Virgilianus Enee descensus honestus esset et virtuosus, hoc tamen solo fuisse magicus non negetur. Usque adeo poete solent, cum aliquid fingunt, pluralitate sensuum delectari. Tertius autem descensus est, ut idem ait Zenobius, vitiosus, non tamen magicus sed vulgaris. Vult etenim quod qui relictis celestibus in terrena descenderint per affectum quasi relinquentes sublimia versentur in inferis, adaptans eleganter ad hunc sensum fluvios infernales, affirmans hunc descensum, ut eius verbis utar, «mirabiliter considerasse Virgilium Eneidos sexto quinque flumina ponendo prenatantia locum illum». De quibus quoniam singulariter tractaturi sumus, impresentiarum omitto. Quartum autem descensum ponit quem moralem et virtuosum appellat. Inquit enim quod hic descensus sit cum ad mundana ista et ad ipsorum falsitatem contemplandam descendimus, non quod in illis quietetur affectus, sed ut superiora melius per hec intelligenda cognoscat, et ad illa desideranda per hec animetur. Hec ille. Et ut verborum suorum contextum retenta sententia relinquamus, hac investigatione Boetius Severinus disputans in philosophie persona hec in inferiora descendit. Et vere, sicut de Alcyde tragicus ait, «Inferna tetigit, posset ut superna assequi». Qui quidem descensuum numerus atque doctrina divine prorsus est ab illo inclito vate, sicuti videre possumus, assignatus. Verum quia legimus Orpheum ad inferos ut coniugem suam illinc abstraheret descendisse, descendit et Theseus insano iuratus amico, descendit et Hercules noster laturus auxilium Theseo atque Perithoo vel exinde relaturus Alchestam, Admeti coniugem, descendit et Amphyaraus, descendit et Eneas, forte necessarium est hec altius et aliter quam ad multitudinis aures, cui tunc locutus Zenobius fuerit, perscrutari. Non enim sine misterii secreto credi debet Orpheum uxorem apud inferos Perithoumque Theseus dimisisse. Non etiam pura fabula putari debet vatem illum regium uxoris culpa in inferos corruisse, divum autem Eneam ramum aureum offerendo totius inferni latebras preter Ditis civitatem discurrentem incolumem rediisse. Quam ob rem cum hec speculanda provectis, non aggredienda rudibus, texam, si paulo copiosius hec attigero, nemo miretur. Multa quidem scribimus que laudabiliter commodeque non possent auribus instillari.

<sal. lab. 4.1.5>	Qua ratione dici possint ad inferos descendisse antiquissimus poetarum Orpheus, Amphyaraus rex non descendisse sed corruisse, descendisseque Theseum cum Perithoo nec non Herculem et Eneam. Quoniam descensus ad inferos proprie nobis dicit resolutionem hominis, separationem videlicet anime societatem corporis relinquentis, non incongrue possumus, sicut illum vere naturalem quem mortem appellamus vite terminum finemque videmus, sic et hos poeticos descensus ordinari ad aliquem vite nostre finem et terminum cogitare. Per quid enim convenientius potest finis quem nobis vivendo proponimus figurari quam per descensum ad inferos, qui vite finis est et terminus actuum humanorum? Hanc igitur rationem nobis et allis, si possumus, aperiamus. Quod ut commodius fiat, statum hominis a creaturis aliis separemus. Est igitur homo positus in orizonte atque confinio rationalis creature, potens per virtutem supra se, si divinitatis favor assistat, emergere, impotensque per se dei gratia per iusticiam derelictus in inferiora declinare. Verum «cum», ut inquit Boetius, «ultra homines quemque provehere sola probitas possit, necesse est ut quos ab humana condicione deiecit nequitia, infra hominis meritum detrudat improbitas». Unde vult non iniuria dici vitiosos, tametsi humani corporis speciem servent, in beluas tamen animorum qualitate mutari. Quo fit ut virtutibus et probitate supra nos evehamur in celum, vitiis autem et improbitate infra nos demergamur in infernum. Ista demersio, qua de confinio nostre condicionis in inferiora delabimur, descensus ad inferos est. Nunc autem, ut contemplationem omittam, cuius sublimitas non est vie sed patrie, omnis nostre vite ratio in speculativam dividitur et activam —non quod activus ab speculationis officio prorsus et omnino discedat vel ipse speculativus sic vivat quod speculatione contentus aliud penitus nichil agat, sed quicquid agimus ad alteram istarum vite nostre pertinet rationem. Obiectum autem speculationis est verum, actionis autem humane intentio fertur in bonum —non quod aliud sit bonum a vero, quoniam, si distingui possent, ista realiter distinguerentur omnia et singula realiter a se ipsis. Famosa quidem et ab omnibus recepta conclusio est quod ens bonum, verum, et unum convertibilia sint. Bonum autem de ente dicitur sub ratione appetibilis et verum sub ratione cognoscibilis, ut inter ipsa rei nulla sit et essentie differentia sed solummodo rationis. Nunc autem boni triplex est ratio, delectabile videlicet, utile, et honestum, quorum ratio iudicio meo sic se habet, ut quod honestum sit et utile sit et delectabile, non autem dici debeat sic e contra. Non enim omne delectabile potest argui quod sit utile, nec quamvis utile quod sit honestum. Horum autem trium bonorum, sive, quo rectius dixerim, harum trium boni rationum, tanta fuit ratio quod circa delectabile et honestum philosophantium secte que de vita disputaverunt humana distinguerentur. Epycurii quidem voluerunt voluptatem vel, ut moderatius loquar, delectationem summum bonum esse, Stoyci vero virtutem et honestatem. Nam utilitatem sic vulgus amplexus est quod omnis philosophorum scola doceret paupertatem et divitias, in quibus usitatiore vocabulo versetur utilitas, contemnendas esse; quod et cuncte philosophorum hereses professe quidem, imo secute sunt. Nam et Epycurii et his inverecunda Cynicorum familia turpior non predicabant voluptatem solum sed amplectebantur et eligebant. Speculativa vero vita circa veri perscrutationem tota versatur. Et Epycurios quidem delectabiliaque sequentes poete figuraverunt in Orpheo, vulgus sequens utilitatem designaverunt in Theseo atque Perithoo, Stoycos in Hercule et Enea. Speculative tamen vite descensum vitiosum ad inferos poete nostri, cum hec professio semper feratur in altum, uno solum modo finxerunt: quoniam Achademicorum professio erat verum inveniri non posse et semper quicquid proponeretur in partem contrariam disputare, descensum huiusmodi vitiosum per Amphyaraum specialiter notaverunt, sicuti virtuosum inferorum descensum figurare volunt per Herculem et Eneam, ut ad omnes hos vivendi fines suus descensus ratione congruentissima referatur. Quod quia longum est discutere multorumque verborum indiget, singula singulis capitulis explicemus, si tamen prius dixerim Herculem nostrum heroice virtutis actu ad inferos descendisse.

<sal. lab. 4.1.6>	De descensu Orphei, qui volebat Euridicem ab inferis revocare, et primo fabula. Variant paulisper fabule de Orpheo, sicut de ceteris communiter reperitur. Ponam igitur textum primo Germanici, deinde non inferioris autoritatis traditionem Iginii, moxque, si quid Lactantius aut Servius quod illi non ponant tetigerint, pro noticia rerum uberiore subnectam. Refert ergo Cesar ubi de Lyra disputat: «Lyram denique inter astra collocatam dicunt propter honorem Mercurii, qui eam condidit ex testudinis similitudine et de Apollinis boum cornibus intenditque cordis septem Athlantidum numero. Regrediente namque Nilo ad suos meatus inter cetera animalia relicta etiam testudo est, que cum putrefacta fuisset, et nervi eius extensi inter corium remansissent, percussa a Mercurio sonitum dedit, in cuius similitudinem Mercurius lyram fecit. Quam postea Apollini datam, alii Orpheo dicunt claro ex eo quod esset unius ex Musis, id est Caliope, filius. Fecit autem cordas novem iuxta numerum Musarum. Tante namque dicitur dulcedinis in modulando fuisse ut arbores, saxa, bestias, atque inferos commovisse et ob coniugis Euridicis desiderium ad inferos descendisse putetur. Qui cum Apollinem maximum deorum honoraret, Liberum autem patrem, a quo fuerat glorificatus, minime glorificaret, sedens in Pangeo monte expectans solis ortum unde surgeret, Liber indignatus misit Bachas que eum, ut Eschilus ait, membratim discerperent, collectisque membris sepelierunt in Lesbiis montibus eiusque lyram Museo dederunt Iovemque rogaverunt ut eius memoriam astris inferret». Hec Germanicus. Iginius vero latius et magis varie hec ipsa prosequitur. Inquit enim: «Lyra inter astra constituta est hac, uti Eratostenes ait, de causa, quod initio a Mercurio facta de testudine Orpheo est tradita, qui Caliopes et Oeagri filius, eius rei maxime studiosus fuit. Itaque existimatur suo artificio feras etiam ad se audiendum allicuisse. Qui querens uxoris Euridicis mortem ad inferos descendisse existimatur, et ibi deorum progeniem suo carmine laudasse, preter Liberum patrem. Hunc enim oblivione ductus pretermisit, sicut Oeneus in sacrificio Dyanam. Postea igitur Orpheus, ut complures dixerunt, in Olympo monte, qui Macedoniam dividit a Thracia, sed, ut Eratostenes ait, in Pangeo sedens, cum cantu delectaretur, dicitur ei Liber Bachas obiecisse que corpus eius discerperent interfecti. Sed alii dicunt, quod initia Liberi sit speculatus, id ei accidisse; Musas autem collecta membra sepulture mandasse, et lyram quo maximo potuerant beneficio illius memorie causa figuratam stellis inter sidera constituisse Apollinis et Iovis voluntate, quod Orpheus Apollinem maxime laudaret, Iupiter vero filio beneficium concessisset. Alii autem dicunt Mercurium, cum primum lyram fecisset in Cylleno monte Archadie, septem cordas instituisse ad Athlantidum numerum, quod Maia una ex illarum numero esset, que Mercurii est mater. Deinde postea cum Apollinis boves abegisset, deprehensus ab eo, quo sibi facilius ignosceret, petenti Apollini ut liceret se dicere invenisse lyram, concessit». Et post quedam interposita de Mercurii caduceo ad propositum rediens ait: «Apollo lyram acceptam dicitur Orphea docuisse, et postquam ipse citharam invenerit, illi lyram concessisse. Nonnulli etiam dixerunt Venerem cum Proserpina ad iudicium Iovis venisse, cui earum Hadonim concederet; quibus Caliopen a Iove datam iudicem, que Musa Orphi est mater, itaque iudicasse uti dimidiam partem anni unaqueque ipsarum possideret; Venerem autem indignatam quod non sibi proprium concessisset, obiecisse omnibus que in Thracia mulieribus ut Orphea amore inducte ita sibi queque appeterent quod membra eius discerperent. Cuius caput in mare de monte perlatum in insulam Lesbum est reiectum; quod ab his sublatum et sepulture mandatum est. Pro quo beneficio ad musicam artem ingeniosissimi existimantur esse. Lyra autem a Musis inter astra constituta est». Hec omnia curiosus relator Iginius. Lactantius autem, qui super Statium, octavo Thebaidos scribit: «Orpheus Thrax peritissimus cithare fuit. Is Euridicem coniugem unico dilexit affectu. Que cum Aristeum, Cyrene nymphe filium, pudiciciam suam attrectare cupientem fugeret, calcato serpente perempta est. Hoc cum immoderate doleret Orpheus, confisus peritia cithare inferorum secreta perrupit. Cuius capti dulcedine ac miseratione lugentis Manes feritate deposita coniugem reddiderunt». Hec nec plura Lactantius commentator. Servius autem addit Oeagrium fluvium esse patrem « Orphei, de quo Ebrus nascitur ». Dicit etiam Aristeum fuisse filium «Apollinis et Cyrenis, filie Penei, fluvii Thessalie. Qui cum Euridicem nympham, uxorem Orphei, vitiare voluisset, et illa fugiens a serpente fuisset occisa, nympharum iracundia funditus apibus perditis matris auxilium petit». Voluit autem Orpheus quibusdam carminibus reducere animam coniugis. Quod quia implere non potuit, a poetis fingitur receptam iam coniugem perdidisse dura lege Plutonis. Quod etiam Virgilius ostendit dicendo "arcessere", quod est proprie evocantis. Item idem autor in sexto Eneidos super illis verbis « Nec non Threicius longa cum veste sacerdos», aliter ista prosequens ait: «Orpheus, Caliopes Muse et Oeagri fluminis filius, primus orgia instituit, primus etiam deprehendit harmoniam, id est circulorum mundanorum sonum, quos esse novem novimus. E quibus summus, quem anastron dicunt, sono caret; item ultimus, qui terrenus est. Reliqui septem sunt quorum sonum deprehendit Orpheus, unde et in septem fingitur cordis. "Longam" autem "vestem" aut citharedi habitum dicit aut longam barbam: nam e contrario imberbes "investes" vocamus. "Sacerdos" autem et theologus fuit et orgia primus instituit. Ipse etiam homines de feris et duris composuit. Unde dicitur arbores et saxa movisse ut deus». Hec ibi commentator egregius. Fulgentius vero dicit: «Orpheus Euridicem nympham amavit, quam sono cithare mulcens uxorem duxit. Hanc Aristeus pastor dum amans sequitur, illa fugiens in serpentem incidit et mortua est. Propter quam maritus ad inferos descendit et legem accepit ne eam conversus aspiceret. Quam conversus aspiciens iterum perdidit». Que quidem pauca Fulgentii Virgilio videntur et Ovidio concordare. Et hec tantisper sufficiant ad fabule recitationem. Ex quibus facile potest quicunque voluerit sibi puram, continuatam, et integram fabulam ordinare. Nunc autem ad sensum allegoricum accedamus.

<sal. lab. 4.1.7>	Allegoria fabule Orphei et omnium que circa materiam relata sunt. Non ignoro Fulgentium hanc fabulam ad musicam aptissima traditione referre. Nec me latet Remigium Orpheum in figuram eloquentie secundum sui sensus elegantiam assumpsisse. Quod quidem pater meus, nunquam satis a studiosis poetice commendandus, Iohannes Boccatius, duodecimo capitulo libri quinti Genealogiarum divine prosequitur et ornate. Videmus et autoritate Servii hoc ad hystoriam posse reduci. Sed quia iuvat ire per omnem et universalem sensum cui cuncta conveniant invenisse, intentionem quam supra tetigimus exequamur; forte quidem non displicebit rerum talium curiosis. Diximus ergo poetas in Orpheo delectabilia sequentes Epycurios figurasse. Nam qui non solummodo disputant sed arbitrantur, docent, et tenent voluptatem esse summum bonum delectabilia sine dubio prosequuntur. Nec putet aliquis huic sensui quem intendimus deficere poeticam autoritatem. Maro quidem noster, quod ipse idem in Georgicis de cantu suffecit Orphei, quem refert «mulcentem tigris et agentem carmine quercus», nonne iam pridem finxerat de Sileno, «Tum vero in numerum Faunosque ferasque videres ludere, tum rigidas motare cacumina quercus»? Specifica quidem effectuum idemptitas idemptitatem specificam arguit causarum. Sicut igitur illic Silenus Epycurii dogmatis effigiem representat, sic et hic illud idem figurat Orpheus. Dicitur enim Orpheus, ut vult Fulgentius, quasi "Orpheaphone", id est "optima vox", volens ipsum figuram musice, sicut diximus, obtinere. Cuius quidem vocabuli nativitatem unde diduxerit, fateor me nescire. Verum si musicum significat, ut iste vult, quid convenientius nobis Epycurium dogma dicit, quandoquidem ipsum in rationem summi boni disputet voluptatem et inter honestas delectationes nichil voluptuosius concentu musico et (quod philosophie congruit maiestati) nichil honestius? Verum musicum duo perficiunt, humana videlicet ratio phoniceque bonitas et doctrina. Unde non immerito dicitur Orpheus ab "oros" Grece, Latine "diffinitio" vel "terminus", et "phao" vel "phô", quod est "loquor", quasi "diffinite et determinate loquens", quod solius hominis est; vel a "phos", quod est "homo", et "hora", id est "tempus". Nam cum homo sit perpetuus, sit et temporalis, non est musica, si credamus philosophis, nisi solum hominis temporalis. Etenim cum anima perpetuus homo sit, separata tamen a corpore iuxta philosophorum sententiam nichil agit sed solo fruitur intellectu, non ut omnes sed ut ipsorum aliqui voluerunt, intelligit, per species scilicet intelligibilium reservatas vel ad quas ut intelligat se convertit. Hunc autem hominem gignunt Oeagrius fluvius et Caliopea. Certum est enim humorem, qui per flumen significatur, sicut autore Talete multotiens dictum fuit, omnium rerum esse principium que corporales sunt et per consequens materiale humani corporis fundamentum. Caliopea vero cum dicta sit a "calos", quod est "bonum" vel "pulcrum", et "phonos", quod est "vox" vel "sonus", ipsam circumscribit et denotat armoniam quam in hominis generatione proportionum ratione necessarium est concurrere, ut in ipsa quasi matris utero conceptum animal rationis particeps generetur. Quod adeo verum est quod, ut supra docui, vellet «Aristoxenus musicus idemque philosophus» animam esse quandam musicam armoniam. Quam opinionem cum Cicero recitasset Tusculanarum primo, subiecit in illius diffinitionis commendationem: « Hic ab artificio suo non discessit et aliquid tamen dixit quod ipsum quale esset erat multo ante et dictum et explanatum a Platone». Non igitur absque ratione fictum est Orpheum ex fluvio, hoc est humore, et Caliopea, hoc est proportione, genitum. Habet etiam et ipsa Caliopea, veluti "bona" vel "pulcra vox" interpretatur, rationem ad musicum componendum. Non enim bona vel pulcra vox dici potest que musicis rationibus non reguletur, nec ars musices sufficit nisi pulcritudo vocisque bonitas coniungatur. Illa quidem ars ex habitu perficitur et ex actu et ad nichil aliud ordinatur nisi solum ad modulationis concentum, que non remanet sed cum actu, hoc est operatione, perficitur et evanescit. In quibus quidem ipsamet operatio suum bonum est. Quod si velimus ipsam musices operationem in delectationem operantis vel alterius ordinari, cum etiam illa delectatio simul cum operatione finiatur, ipsa operatione, que finis est musice, forte melior dici non debet, forte etiam tanto minor quanto solet effectu prestantior esse causa. Verum hec alias. Convenienter igitur ex humore, hoc est materia, et armonia, hoc est proportione, que significantur per Oeagrium et Caliopen, generatur, ut homo noster Orpheus. Et ex homine et bona atque pulcra voce componitur musicus, quem, sicuti dictum est, figuram Epycurie discipline volumus obtinere. Hic autem amat Euridicem nympham, ut refert Fulgentius, hoc est "latum iudicium" aut "profundum" vel "bonorum fluentium iudicium". "Eury" namque Grecum, Latine "latum" sonat, vel, ut vult Fulgentius, "profundum". "Dichi" vero, quem sonum per cappa, non per chi, Greci scribunt, et per ita, quam Grecam litteram plerumque mutamus in e, notant in ultima sillaba, "iudicium" vel "penam" significat. Nunc autem cum Epycuriorum sit de cunctis sensibus iudicare nec solum secundum delectabile vel displicibile, quod latissimum esse videmus, sed etiam, quod submersius et profundius est, secundum penitentie morsum vel recordationis oblectamentum, congruentissimum est Orpheum nympham Euridicem amare citharaque permulsam in uxorem accipere. "Bonorum" etiam "fluentium iudicium" interpretatur Euridice, quoniam "eu" "bonum" est, "rheo" "fluo", "dichi" "iudicium". Epycurii quidem, in quantum voluptatibus intendunt, de fluxibilibus iudicant, quoniam continue versantur in ipsis, eligendo si placeant vel fugiendo si forte contristent. Amat autem Orpheus Euridicem, id est Epycurius homo iudicium fluxibilium, ut hoc fugiat, illud sequatur et eligat. Et quoniam, antequam sciamus verum de rebus etiam voluptuosis iudicium, cupimus ipsum scire, laboramus et exercemur ut sciamus, ex quibus quod durum et difficile videbatur nobis et intellectui nostro mollescit. Ideo, sicuti Fulgentius refert, amat Orpheus Euridicem, quod est affectus, mulcet cithara, quod est et exercitationis atque laboris, et demum ipsam sibi iungit uxorem. Nam post sciendi desiderium et exercitium addiscendi facto nobis instantibus ex difficili et aspero facili mitique, quod antea discere volebamus ipsum comprehendimus et in eius ducti noticiam scientificum habitum facientes velut uxorem nobis connubio stabili propriamque dicamus. Verum iudicant Epycurii sensibus et ad hoc solum voluptate ducuntur; virtus autem non sensu sed explorata iudicat ratione, que quidem de fluxibilibus iudicat, imo cupit et desiderat iudicare. Quam ob rem fingitur Aristeus, Apollinis ac Cyrene filius, Euridicem amavisse. Aristeus enim Grece teste Fulgentio significat "optimus" Latine, vel Aristeus dicitur quasi "Aristheus" ab "ares", "virtus", et "theos", "deus", hoc est divine virtutis homo. Virtutis enim divine fit homo ex Apolline et Cyrene. Tenet enim Apollo divinitate deposita, sicut superius attigi, figuram practici intellectus; Cyrene vero, quasi "Chyrene" a "chyros", "manus", pro nostra ponitur operatione. Nam qui secundum intellectus rationem operantur et optimi fiunt et virtutis habitum, que res, cum nos supra nos elevet, divina est, assequuntur. Aristeus ergo diligit uxorem Orphei, sensuum scilicet latum profundumque iudicium. Euridice vero rationis iudicem fugiens incidit in serpentem, hoc est rationis latentis vivacitatem, cuius morsu percussa moriens descendit ad inferos, ut que per sensus de caducis ac fluxis bonitatis ferebat de re velut alta iudicium rationis pondere pressa fugeret in profundum. Dixi supra profunditatem iudicii nichil aliud esse quam penitentie morsum vel recordationis oblectamentum. Sensualitatis quidem examen quod ad fluxorum iudicium adhibetur tunc fallit et deficit cum ratio probat experientiaque demonstrat hec voluptuosa vel penitentie contristatione compungere vel oblectationis false vanitate decepisse. Verum homo voluptati deditus, quales Epycurii sunt, quos nobis figurat Orpheus, ut reliquis atque sibi de sue vanitatis errore blandiatur, cum philosophari ceperit, conatur ab inferis hanc Euridicem, hoc est fluxorum bonorum iudicium, revocare solius voluptatis commendatione, que per cithare cantum significatur. Quoniam autem voluptas virtutum et operum commendabilium delectatio rationis iudicio bona est, permittit divinitas etiam inferorum quod Orpheus extinctum ratione iudicium, hoc est Euridicem, ad superos revocare possit, dummodo se reflectens illam apud inferos non respexerit. Nam iudicium voluptatis vivax esse non potest si iudicans illam optet et aspiciat in infernis, hoc est inter sensibilium voluptatem. Verum enim vivax et immortale iudicium voluptatis est, non in delectatione quam sensus percipit sed in ratione delectationis. Nam ut hoc aliquo demonstretur exemplo, cum delicate refecti fuerimus, si sensuum inhereas voluptati finiens in illa tue considerationis affectum, recte non iudicas, et cum ad rationem perveneris, moritur iudicium illud et evanescit. Ratio quidem ostendit dulcedinem gustu perceptam ac suavitatem odoris et ipsam vescibilium pulcritudinem, varietatem, copiam et, quod multi multifaciunt, raritatem et magnitudinem precii, deceptiosam, refertam illecebris, contemptibilem, fastidio plenam, curiosam et ambitiosam. Alia quidem, que sensus non percipit, examinat ratio, ne videlicet plus minusve sumpseris quam oporteat; qualemque speres, imo sperare debeas, ex receptis vel recipiendis cibis digestionem et nutrimentum; quo loco, quo tempore, quibus convivantibus quoque parante convivium res apta sit; metiens atque considerans tam naturale commodum quam moralis conversationis et consuetudinis ornamentum, nichil ponderans ut delectabile sed ut conducibile nature vel honestum moralitate, videbitque nunquid comederis ut ederes an solum ut vite necessitatibus subvenires. Hec et his similia considerat ratio. In huius autem examinis rationisque discursu ac iudicationis acumine, quod est virtutis, hoc est Aristei, moritur illa iudicii latitudo sive profunditas quam poete per Euridicem notaverunt, iudicantem de delectabilibus solummodo voluptuose, non naturaliter vel honeste. Quam quidem iudicantem voluptatem, licet inferi, hoc est sensibilia, duci permittant ad superos, hoc est ad iudicium rationis, si voluerit iudex Orpheus ipsam in inferis respicere, mox eam perdit, et illa cum omni suo iudicio moritur, nec unquam ab ipso, quoniam sensibus intendens est, ab inferis revocatur. Nunquam enim Orpheus, hoc est homo voluptati sensuum deditus, in divinitatem rationis ascendit, ideoque fingitur usque in mortem nunquam ab exercitio cithare discessisse. Quod sensibilitatis quidem est, que per citharam figuratur. Nec ignoro poetas Orpheo lyram indifferenter et citharam tribuisse, quamvis diversa videantur instrumenta, quoniam, ut Iginii autoritate supra relatum est, Apollo lyram Orpheo tradidit postquam citharam adinvenit. Cum autem, ut precedente capitulo multorum autoritate probatum est, Orpheus lyra cecinerit, Lactantius tamen et Fulgentius cithare, non lyre sibi studium tradiderunt. Unde Virgilius in sexto: «Si potuit Manes arcessere coniugis Orpheus Threicia fretus cithara fidibusque canoris». Et Naso noster de Orpheo loquens undecimo Methamorphoseos inquit: «Alterius telum lapis est; qui missus in ipso aere concentu victus vocisque lyreque est». Et post pauca subiecit: «Tympanaque et plausus et Bachei ululatus obstrepuere sono cithare», et cetera, ut plus quam aperte pateat Ovidium indifferenter lyram et citharam Orpheo tribuisse. Fecit et hoc idem postea Claudianus: prohemio quidem libri secundi De Raptu Proserpine scripsit: «Ocia sopitis ageret cum cantibus Orpheus neglectumque diu deposuisset opus», et post duos versiculos subdit: «Seva feris natura redit metuensque leonem implorat cithare vacca tacentis opem», moxque post sex carmina cecinit: «Tum patrie festo letatus tempore vates desuete repetit fila canora lyre ». Verum quicquid referant fabule de Mercurii lyra et Apollinis cithara, quoniam poete res gestas distorquent suis misteriis servientes, verissimum arbitror teste Nichomacho musicam ab initio tante simplicitatis fuisse quod usque ad Orpheum, de quo nobis est sermo, musici contenti fuerint tetracordo, cuius creditur Mercurius inventor fuisse. Nervus enim prior et quartus dyapason dulcissimam concinebant, medii vero duo in tonice modulationis consonantiam mutuo respondebant. Ad extremos autem comparati hinc dyapentem, inde vero dyatesseron resonabant ut, cum hoc quadricordo nichil in consonum redderetur, ad elementaris proportionis rationem crederetur inventum. Chorebus vero, Lidorum rex, et Atys filius quintam adiecit. Frigius autem Hyagnis hexacordum excogitans reduxit nervos ad perfecti numeri rationem sextum adiciens nervum. Nam septimum apposuisse creditur Lesbius gente Terpander, Samius autem Lychaon octavum, at Prophrastus natione Peryothes ad Musarum numerum rem istam redigens condidit enneacordum. Quam inventionem Germanicus assignavit Orpheo. Processerunt autem alii cum fidibus ulterius usque in quartam decimam cordam hec instrumenta musica protendentes. Nostra vero fabula non transilit novem cordas, ut est superius declaratum, et habent quod Mercurius fecit lyram, que tradita fuit Orpheo. Citharam vero fecit Apollo, quamvis a Mercurio lyram accipiens sibi voluerit ascribi. An volumus et hoc declarare misterium? Declaremus, inquam. Forte quidem rerum istarum avidis erit, ut arbitror, non ingratum. Mercurius ergo, qui et Hermes, hoc est interpres, dictus est, sine dubio figuram obtinet eloquentie. Septicordem igitur eloquentia facit lyram. Dicitur enim lyra a "lyris", quod apud Grecos idem significat quod apud nos "varium", quoniam eloquentie precipuum ornamentum sit rerum, accentuum, atque verborum varietas. Septem autem corde quid significant aliud quam septem artes et scientias liberales, quibus ipsa perficitur eloquentia? Nam licet ratio ipsa dicendi, quam rhetoricen Greci vocant, suis et proprietatibus constet et regulis incedat, ut tamen in actum exeat et rem atque ornatum quem exigit compleat, non solum septem ipsas scientias liberales requirit sed etiam et philosophie lumen exoptat et transcendentis scientie divinitatem, quam methaphisicen dicunt, cuique nos addidimus theologiam, ut rationabiliter perficiatur indecacordi ratione rhetorica, quo decima corda pervenisse creditur Colophonius Estieus. Facit autem Mercurius lyram ad testudinis similitudinem quoniam, ut Platonicorum ratio vult, ad cuiuslibet rei productionem necessarium est exemplar, quod illi per "ydee" vocabulum signaverunt. Verum rapit Mercurius boves Apollinis et ex ipsorum cornibus lyram fecit. Captus autem ab Apolline lyram ei permittit quodque se eius inventorem nominet pro liberatione concedit. Apollo cum deus sapientie sit, figuram obtinet intellectus, qui siquidem duplex est, practicus scilicet et speculativus. Ille namque sicut iste cogitat operatur. Unde creditur Apollo boves habere. Quid autem sunt boves nisi multarum, imo cunctarum, artium habitus, quibus intellectus practicus agit? Hos rapit Mercurius, hoc est vir eloquentie deditus, et de boum istorum cornibus lyram facit. Cornu quidem excellentiam significat etiam in divina scriptura. Scriptum est enim: «Dominus iudicabit fines terre et dabit imperium regi suo et sublimabit cornu christi sui». Quid enim hic cornu significat nisi dignitatem, excellentiam, et magnitudinem? Cornua boum igitur excellentia sunt habituum qui ex artibus acquiruntur. Non enim assumit eloquentia que vilia sunt et parva sed magna, sublimia, et excelsa. Singularitas autem ista lyre tribuitur quoniam excellenti fiat opere, sicut videmus, atque subtili, et ad cantus modulationem (quod est maximum) ordinatur. Unde et lyra penes priscos bovillis cornibus, si picturis credimus, composita vel in ipsorum similitudinem formata videtur. Verum quia quicquid eloquentia potest operari, sive consideremus artem sive potius que sunt ex arte, opus proculdubio sapientie fatendum est esse, non relinquit Apollo Mercurium donec concedat inventionem lyre non sibi tribui sed Apollini, hoc est intellectus et sapientie viribus imputari. Nec miretur aliquis quod Apollinem figuram intellectus habere dixerim, velimque nunc sapientie deum, nunc etiam ipsam sapientiam esse. Nam ars, scientia, prudentia, sapientia, et intellectus se sic habent ut ipsorum superius inferioribus presit: arti quidem scientia precipit, prudentie sapientia, intellectus autem omnibus antecellit. Unde sapientie deus Apollo est, quoniam ordine dignitateque precedit sapientiam, et sapientia pro Apolline supponit, sicut Bachus tam deum ipsum quam vinum equivoce nobis dicit. Dicitur autem Apollo, quem sapientiam volumus, sibi citharam in similitudinem humani pectoris fabricasse. Nam lingua Dorica ferunt citharam pectus appellari. Quis autem nescit sedem sapientie pectus esse, quoniam ibi cor nostrum sit, cui hoc quod est sapere tribuatur? Nam sicut loquela pulmoni traditur, ira felli, spleni risus, et amor iecori, sic sapientia sive sapere datur cordi. Hunc in inferna descendens Orpheus, hoc est homo (sic enim sumi posse superius demonstravi), super omnes deos laudat oblitus Liberum commendare, licet ipsum glorificasset. Liber enim a liberando dictus est, quod virum cum femina coeuntem per eductionem seminis liberare putatus sit. Unde Liber pater appellari solet, quoniam generationis humane principium operetur. Honorat igitur hic Orpheum ordinans ipsum non ad voluptatem sed ad rationem. Obliviscitur autem eius Orpheus, id est homo, delectabilia sequens, non ea que pertinent ad rationis perfectionem, inquiritque Liberi patris initia voluptati libidinis indulgendo, quandoquidem ad ipsum pertinet eductio seminis qua vir ea parte morbi teterrimi quem comitialem vocant nostri, apoplexiam autem medici nominant, liberatur. Nam si, ut dicunt summum medicorum Hypocratem voluisse, Venereus ille concubitus dicti morbi species est, quo depositione seminis liberamur, et hoc refertur ad Bachum, quis non videt Venerie voluptati deditos Liberi patris initia querere, non finem, ad quem ille, sicut diximus, glorificans Orpheum hominem creditur ordinare? Quoniam igitur Orpheus, homo scilicet voluptuosus, non intendendo finem rationis atque virtutis obliviscitur Liberi patris, finem quem proposuit non sequendo, sed eius inquirit initia indulgens Venerie voluptati, discerpitur a Bachis seu mulieribus Thraciis, quoniam sine dubio Veneris opus corpus humanum deterit et consumit, aliquid semper eius per singulos concubitus delibando. Caput autem, fontem videlicet et originem voluptatis, «marmorea cervice revulsum», ut inquit Maro, «gurgite cum medio portans Oeagrius Hebrus volveret, "Euridicen" vox ipsa et frigida lingua "ah miseram Euridicen" anima fugiente vocabat. "Euridicen" toto referebant flumina ripe». Quid autem per cervicem marmoream intelligere possumus et debemus nisi pertinaciam Epycuriorum, qui usque adeo volebant voluptatem esse summum bonum quod etiam eius recordatio, quodcunque tormentum adhibeatur, summam conservet beatitudinem, et positus in eculeo memorie voluptatum innixus dicat «bene est, suave est», semperque clamet et extollat ipsam secundum quam omnia iudicat voluptatem? Et hoc est quod morientis et mortui caput Orphei semper Euridicen resonabat. Fertur autem in Oeagrium Ebrum, hoc est rerum corporalium latitudinem et profunditatem. Supra quidem volui Oeagrium flumen humani corporis materiale significare principium, "euri" vero "latum" atque "profundum". Unde bene fingitur caput Orphei Euridicem resonans per Ebrum, quasi "Eurum", ferri, quoniam semper fons et origo voluptatis per corporalia spacietur, et illis quo se delectet immergat. Defertur autem hoc caput in Lesbum. Lesbos insula nota est, quam hodie magis Mitilenem vocant, in qua quidem adhuc etate nostra maximus fermeque communis omnibus usus est cithare. Dicitur autem Lesbos quasi "Lysisbios". "Lysis" enim "dissolutio" est, "bios" vero "vita". Soluta quidem et a rationis freno libera voluptuosorum vita est, in quam caput et intentio volupum et Epycuriorum semper tendit. Ibique caput illud sepelitur, quoniam in illius solute vite delectatione fixa semper intentione morantur. Traditur autem Museo lyra. Quod ideo fictum est quia Museus, quasi "Moyseus" dictus, a "moys", "aqua", figuram hominis representat, quoniam secundum corpus aqua materiale sit principium hominis, vel quod hominum generatio defluat velut aqua. Ponitur autem inter sidera Iove concedente filio suo Apollini vel rogantibus Musis lyra, quoniam a celesti veniat influentia quod illius studiis alius magis alio delectetur. Traditur autem Orpheus fuisse Threicius in Thraciaque discerptus, et in monte Pangeo, sicuti superius Eratostenis autoritate dictum est, vel in Olympo, qui Macedoniam a Thracia separat, furentibus mulieribus victima tristis fuit. Et hec omnia mistica sunt, quorum sub cortice fabuloso non ignobilis nec ad sensum nostrum impertinens tegitur intellectus. Thracia quidem, que Grece scribitur per ai diptongum, que sonum e penes Grecos habet, secundum Alexandrum significat "Aphrodite", quod est "Venus". Pangeus autem a "pan", "totum", et "geis", "terra" vel "terrenum" dicitur. Nunc autem Orpheus, vir voluptuosus, ubi convenientius moritur quam in Thracia, hoc est Veneris regione, monteque Pangeo, per quem tota terrestritas denotatur? Nec quod volunt alii, qui tradunt in Olympo rem istam contigisse, discrepat ab Eratostene. Nam ut superius dictum est, ubi de Thessalia fuit actum, Olympus ab "olon", "totum", et "phos", "ignis", dictus est, per quem passionum ardores, in quibus voluptuosi pereunt, significantur. Sive ergo in Pangeo, hoc est omnium terrenorum affectuum altitudine, sive in Olympo, hoc est passionum ardoribus, lancinatum atque discerptum dicamus Orpheum, certe sententia non mutatur. Macedoniam autem a Thracia seiungit Olympus, quoniam inter Venerem et Veneris actum libidinosus affectus est. Venus enim cum dea sit, notat celestis inclinationis motum, quo pervenitur in ardorem libidinis, quem signat Olympus. Exinde vero proceditur in Macedoniam. "Machia" quidem Grece, "pugna" Latine sonat, "adonis" vero "voluptas". Cum ergo primus ille motus a Venere sit, quam Thracia significat, antequam ad voluptuosam illam pugnam, que per Macedoniam importatur, attingat, est libidine succensus affectus, quem representat Olympus. Actum autem Venerium pugnam esse Maro noster testis est inquiens: «At non in Venerem segnes nocturnaque bella». Quod autem dixit Germanicus Orpheum solis ortum expectantem unde consurgeret dilaceratum a Bachis, quas Liber indignatus immisit, eo spectare potest, quoniam qui sectam Epycuriam sequebantur putantes ea doctrina se sapientiam adipisci prius in suis illis voluptatibus hinc inde distracti mortem obibant quam Apollinis, hoc est sapientie, viderent exortum. Quod autem in tertia fabula quorundam autoritate ponit Iginius, Mercurium scilicet invenisse lyram in Cillenio monte Archadie septemque cordarum instituisse iuxta numerum Athlantidum, quoniam illarum una foret Maia, quam matrem eius ferunt, id, ut arbitror, velle potest quod Mercurius, id est eloquens, Maie, hoc est rhetorice, filius est. Que quidem Maia dicitur a maiestate, quoniam ceteris ad sui perfectionem artibus egeat, quod de aliis non contingit. Quid enim rhetorice preceptis indiget grammatica? Rhetorica vero concursu ceterarum sic perficitur scientiarum quod eius artifex sine reliquarum habitu perfectus esse non possit. Componit autem Mercurius, id est orator, lyram septicordem, in qua quidem septem liberalium artium resonat melodia. Facit autem ipsam in Archadia monteque Cilleno. Archadia quidem ab "archos", "princeps", et "odos", "via", dicta est; "cillere" vero "movere" est. Princeps autem et principalis intentio est oratoris ut moveat, et in hoc tendit et vadit. Nam cum persuadere non detur nisi sequatur auditoris assensus, commovere tamen sic oratoris est ut etiam invitus oratione commoveatur auditor. Unde finis qui in potestate stat oratoris est illa commotio; quo cum pervenerit, ab altero pendet illud quod est ultimum, videlicet persuasisse. Bene ergo lyra, hoc est opus eloquentie, fit in Archadia et monte Cilleno, hoc est in principio viaque commotionis, sive melius, ut in commotionem eatur. Unde merito dictus est Orpheus accepta lyra feras et arbores commovisse, quoniam hoc divinitatis munere qui insensibiles sunt acquirere sensum et fera mutare videantur affectum. Illud vero quod superius addidit Servius, Cyrenem scilicet Penei fluvii filiam esse, si memineris quod, cum egimus de Thessalia, scriptum est, videlicet quod "penis" Grece, Latine "pauper" sonet, videbit Cyrenem, hoc est, ut hoc eodem capitulo tetigi, operam nostram, Penei filiam. Nam Peneus, hoc est paupertas, operationem nostram gignit. Ut enim Maro noster ait, «labor omnia vicit improbus et duris urgens in rebus egestas». Precipuum quidem quod ad agendum aliquid nos impellit solum est nostra vel alterius indigentia, vel ut id quod facimus habeamus aut per id aliquid aliud consequamur. Nam qui solum honoris et glorie causa quippiam operantur, gloriam et honorem, quem vel quantum aut qualem non habent, sine dubio concupiscunt. Et hec satis de primo descensu, que cumulatiora reddiderunt varietas autorum et ipsius fabule magnitudo. Cetera, sicut arbitror, compendiosius exigentur que circa descensus alios disseremus.

<sal. lab. 4.1.8>	De descensu Perithoi et Thesei, qui pro rapiendo Proserpinam in inferos descenderunt. Quoniam autem non Veneria, de qua tractatum est, voluptas solum sed etiam que circa gustum est delectatio reperitur, descenderunt iuxta fabulas Theseus cum Perithoo, sicut legitur, in infernum voluptate gule rapturi Proserpinam, de quo descensu presentialiter est videndum. Nec putet aliquis me oblitum eius quod superius professus sum, poetas scilicet per Theseum atque Perithoum vulgum designasse, qui sequatur utilia. Verum quoniam meditanti michi sensus hic de quo mentionem habui nuper occurrit occasione fabule quam ponit Iginius de iudicio Caliopee, quod tulit ut Venus atque Proserpina vicibus alternis semestri tempore possiderent Hadonim, volo, quoniam ad sensum quem de Orpheo premisimus pertinet, hunc prius tractando discutere revertique postmodum ad promissa. Videamus ante omnia tamen quid illi voluerint qui finxerunt Iovem dedisse iudicem Caliopeam inter Venerem et Proserpinam, cui earum concedendus esset Hadonis. Quid Venus autem significet cunctis patet, vim scilicet generativam. Proserpina vero, sicut et superius attigi, pro frugibus atque seminibus ponitur. Nam cum Ceres terra frugifera sit, sit dicta Ceres a creando. Unde quidem est poeticum illud: « Nec non et Tition, Terre omniparentis alumnum», ut omnium mater Terra putetur. Generat Proserpinam, hoc est fructus et semina, que per Ditem rapitur ad infernum vel in semen ut generet et sic revertatur ad matrem, cui fuit reddita pro semestris temporis alternatione, vel in cibum ut non revertatur sed nutriat. Iuxta quem sensum dictum est: «Nec repetita sequi curat Proserpina matrem». Nunc autem cum maxime corporis voluptates sint secundum coitum atque cibatum, bene nascitur altercatio, cuinam debeatur Hadonis, Veneri scilicet an Proserpine, cum illa generationis, hec cibationis dea sit. Hadonis autem dictus ab "hidoni" Grece, quod Latine "voluptas" dicitur. Nam licet prima dicti nominis sillaba penes Grecos non per iota sed per ita, sicut et in ultima, scribi debeat, multotiens tamen, maxime apud poetas, littera Grecorum ita mutatur in alpha ut non inepte pro ?????. Hadonim Latinitas usurparit, mutata prime sillabe vocali in a, quam illi scribunt per ita. Additur autem aspiratio, quoniam hoc nomen a Grecis notatur et scribitur cum dassia. Dassia vero per geminum s scripsi, licet apud eos per simplex notetur, quoniam hanc litteram, quam sima vocant, semel in mediis sillabis positam non aliter proferunt quam nos facimus geminatam. Dassiam ergo scribendo non dictionem scripsi sed vocem. Dictio quidem est apud eos, non ut scripsi "dassia", sed omnino "dasia". Iupiter autem, hoc est ratio, dat super hoc iudicem Caliopeam, quam proxime diximus figuram proportionis et armonie obtinere. Nam cum omnis ex carnis delectatione voluptas ex proportionis congruentia deprehendatur et fiat, nullus huius rei peritior iudex esse potest quam ipsa proportio. Equavit igitur Caliopea pari temporis divisione iudicium, Hadonim, hoc est voluptatem, utrique sex mensibus tribuendo, significans per hoc voluptatem ad utranque sine prerogative differentia pertinere; ut illa per sex anni menses equa divisio non ad tempus sed ad voluptatis essentiam et magnitudinem referatur. Nam quamvis actus Venerei summa et inexcessibilis videatur esse delectatio, non inferior tamen est refectionis voluptas, ad quam famescentis animalis se tota convertit intentio, delectans mirabiliter secundum gustum, et oblectans secundum corporalis indigentie sensibilem appetitum. Adde quod cum sine Cerere et Bacho frigeat Venus, quoniam dona Cerealia cibus sunt, Bachica vero potus, non parva portio Veneree delectationis, apud recte iudicantes debetur Proserpine que materia sit ciborum et efficiens causa voluptatis que de Venere nobis venit. Nam licet illo Terentiano proverbio Ceres, non Proserpina, nominetur, nichil tamen aliud intelligitur per Cererem quam id quod comeditur, quod est Proserpina, ad quam magistra iudicandi proportio Hadonis, hoc est voluptatis, pertinere dimidium iudicavit. Verum ut refert Iginius, irata Venus quod Hadonim «non sibi proprium», hoc est perpetuum, «concessisset», omnes Thracie mulieres accensas amore in filium Caliopes Orpheum immisit ut eum «sibi sic queque appeterent ut» membratim lacerarent. Mulieres enim Thracie, hoc est Veneree, discerpunt Orpheum, id est hominem deditum voluptati, quoniam, ut proxime dixi, singuli concubitus corpora nostra delibant. Irata vero Venus dicitur non affectu sed effectu. Nam cum divine nature repugnet irasci, per eius iram irati designamus effectum, ut, cum aliquid quod irati videatur fecerit, deum ipsum dicamus iratum, non quod ira cadat in deum, qui summa pax et tranquillitas est, sed quoniam irati plerumque facere dicatur effectum. His premissis nunc ad Thesei Perithoique descensum, quod principaliter intendimus, veniamus. Scribit Lactantius super libro primo Thebaidos: «Theseus et Perithous conspiraverunt filias Iovis uxores ducere. Theseus rapuit Helenam adhuc puellam parvam, Perithous cum filiam Iovis quereret et non inveniret, quia apud inferos erat Proserpina, coniuraverunt ut descenderent pariter. Qui deprensi penas dederunt». Hec Lactantius. Servius autem de Theseo loquens scribit: « Hic ad capiendam Proserpinam ierat cum Perithoo et illic retentus luit penas, ut "sedet eternumque sedebit infelix Theseus"». Alibi vero de Perithoo loquens ait: «Hic unus de Laphitis fuit qui descendit cum Theseo ad rapiendam Proserpinam». Et ut sensum allegoricum aggrediamur, Theseum atque Perithoum sumi posse coniecto pro homine, qui compositus sit ex anima et corpore. Nam Perithous dictus est a "peri", quod est "nimium", et "thoos", id est "velox", vel "theo", quod est "curro". Quid enim velocius est velociusque currit in interitum et corruptionem corporis humani compositione? Ut verissime, si nostros intueamur affectus, nimis velociter currat, et ab hac currendi nimia velocitate Perithous convenientissime dictus sit, quod videmus nominis eius particulas importare. Qua stante sententia restat per Theseum rationalem animam designari. Quid enim aliud in homine est quam corpus ut materia et anima rationalis ut forma? "Theos" enim "deus" et "theion" "divinum" Greci dicunt. Et quid in homine divinius est anima rationali, imo quid omnino divinum preter animam rationalem? Insuper "thesis" Grece, Latine "positio" dicitur, "eos", "ortus". Nunc autem cum fetus ante rationalis anime positionem non homo sed embrio sit, et ad infusionem anime fiat homo et homo tunc formaliter oriatur forma rationali sibi coniuncta, congruenter anima dici potest "ortus positio", postquam ipsa posita sequitur ut homo dicatur exortus et non prius. Et hec tantisper de nominum ratione dicta sint, quibus id quod per Theseum et Perithoum sumimus approbatur. Nec perperam omnes poete receperunt et volunt inter istos singularem dilectionem et amiciciam extitisse. Nam ubi maior amor maiorque connexio quam inter animam et corpus, que sic duo sunt quod essentialiter perficiant solum unum? Licet enim anima sit immortalis atque perpetua, completum tamen suum esse non habet nisi cum suo corpori sit unita, ad quod informandum creatur dum infunditur et infunditur dum creatur, et simul habet quod sit et forma sit corporis quod informat. Quo fit ut non sine ratione forsitan dici possit et credi beatorum animas adhuc perfectam beatitudinem non habere plusque beatas fore cum sua corpora rehabebunt, et si non erunt magis beate, habebunt perfectius tamen esse. Volunt autem Perithous et Theseus atque coniurant, sicut inquit Lactantius, filias Iovis uxores ducere, quoniam et spiritualiter et carnaliter viventes divinitatem semper intendunt. Iupiter enim summa et omnis ratio est, cum ratione vero proprium esse hominis operari nemo negaverit, ut homo secundum animam atque corpus optet et velit ab rationis sublimitate descendens aliquid semper agere et cum ratione quicquid faciat operari. Verum Theseus Helenam rapit, quam Iupiter in cignum versus ex Leda traditur genuisse. Varie sunt in hoc fabularum relationes, quas longum est referre sed longius in alicuius sensus concordiam revocare. Dicam igitur quod divinius et elegantius arbitror, et forte qui volet sensum quem exponam extendendo tenere, sicut poterit, omnem tollet diversitatem fabularum et dissonantiam concordabit. Licet igitur quidam velint Ledam compressu Iovis unum ovum concepisse, volunt aliqui tamen duo, quibus astipulatur Flaccus: «Nec gemino bellum Troianum orditur ab ovo». Duo peperit ergo Tindari coniunx ova, quorum ex uno producuntur Castor et Pollux, ex altero vero processit Helena, quam parvam rapuit Theseus et Protheo apud Egiptum tradidit custodiendam. Et de Theseo primum, demum autem ad Perithoum revertemur. Iupiter ergo et rationis omnis et intellectus typum habet. Fingitur autem in cignum verti propter speculationem, que per aves, quod in altum evolent, figuratur. Concumbit autem cum Leda. Dicitur enim Leda quasi "Ledda", quod vocabulum significat secundum Alexandrum, qui Greca tractavit vocabula, "summitatem pennarum", per quod speculationis altitudo non incongrue designatur. Vel Leda, sicuti vult Fulgentius, quasi "loidi", quod est "lidi". Nam oi diptongus apud Grecos per litteram i profertur. Significat autem "loidi" "contumeliam" et "obiurgationem", quoniam qui vitam eligunt speculativam ceteros homines videntur obiurgari atque reprehendere electione vite, vel quoniam propter doctrinam et sapientiam alios reprehendant. Ex altitudine igitur speculationis sive proposito corrigendi alios aut exemplo vite aut rationis admonitione duo ova nascuntur. Ex uno nascuntur Castor et Pollux, ex altero vero Helena. Castor enim Grece, Latine dicitur "ornans". Philosophia quidem, prout a sermocinali distinguitur, in moralem naturalemque dividitur. Cum autem mortalis bonum faciat, naturalis intellectum illuminans nos exornat, quod per Castorem designatur. Pollux autem dicitur a "polios" Grece, Latine "prudens". Quo quidem habitu moralis philosophia designatur. Prudentia namque perficitur ab omnibus et perficit omnes virtutes. Ex altero vero ovo nascitur Helena. "Elin" enim, quam dictionem Greci per ei diptongum scribunt, apud quos per sineresim ei litteram i sonat, significat "capere"; "nus", quod illi per "noys" scribunt, apud eos idem est quod "mens". Unde dicta est Helena quasi "helin nus", id est "capiens mentem", quod proprium est sermonis, quoniam sermocinalis scientia mentes capiat, vel ab "elô", id est "expello", et "nus", "mens", eo quod mentis conceptus extra pellat. Hanc, etate puellam, rapit Theseus et custodiendam tradit Protheo, hoc est tempori, quoniam hec scientia semper virens et nova sit et in tempore non senescat sed quotidie renovetur. Et quoniam sermocinalis scientia de cunctis tractat et disputat nec sciri potest nisi cuncte scientie percepte sint, rapitur a Theseo, id est ab anima, quoniam hec omnia ad intellectum spectant. Nam Helena dicta fuit quoniam specie et pulcritudine sua caperet intuentium mentes. Verum qui voluerunt hos tres ex uno natos ovo fuisse philosophiam totam assumpserunt, que dividitur in naturalem, moralem, et rationalem sive sermocinalem. Nam "logos" apud Grecos, a quo hec tertia philosophie pars dicitur logica, et sermonem significat et rationem. Sunt autem, quod et refert Alexander, qui volunt quod Castor mortalis fuerit genitus ex Tyndaro et Leda. Unde tradit Iginius quod « Castor sit occisus in oppido Adriadnis» bello quod Lacedemones cum Atheniensibus habuerunt, licet alii tradant hunc perisse in oppugnatione Sparte. Que quidem michi videntur ad hystoriam pertinere. Verum quod teste Iginio tradit Homerus, «Pollucem concessisse fratri», cum immortalis esset, immortalitatis sue dimidiam, ad sensum nostrum spectat. Nam si Leda, hoc est sublimitas speculationis, Tyndaro concumbat, quoniam mortalis est, mortalem gignit. Tyndareos enim, ut Greci nominant, dictus est quasi "tino", id est "extendo" (quod illi per ei diptongum scribunt), "da", quod est "terra", et "reo", quod est "fluo". Siquidem speculatio que extenditur et se protendens per fluentem terram solum circa corruptibilia versatur. Castora generat, naturalem scilicet philosophiam, que mortalis dicitur quoniam de mortalibus tractat, corporeis scilicet et corruptibilibus. Moralis autem philosophie disputatio, observatio, atque doctrina medetur animabus et ipsas vitiis terrestrisque societatis illuvie purgatas in immortalitatis sue gloriam beatitudinemque transmittit iuxta Platonicorum de animarum reditu descensuque rursus in corpora traditionem. Quas, si sanctissime vixerint, in celos sideraque sua reverti libere crediderunt. Alias autem post mortem purgari volunt. Unde poeta dixit: «Donec longa dies profecto temporis orbe concretam exemit labem purumque reliquit ethereum sensum atque aurai simplicis ignem », et alia plura que de animarum purgatione premiserat et revocatione subinfert. Hec autem moralis philosophia, quam figurari diximus per Pollucem, naturalia tractans, quasi pro Castore moritur sive mori dicitur, de mortalibus disputans eaque ad moralis doctrine sinceritatem et altitudinem trahens ipsum immortalitatis sue facit esse participem. Unde meruit cum Polluce germano suo sideribus immortalis factus ascribi. Nunc autem redeundum est ad Perithoum, qui ad rapiendam Proserpinam Theseo societatem sibi faciente descendit. Scimus enim gule voluptatem ad corpus pertinere et carnalis appetitus commotionem caput esse, quo mortalis homo progreditur ad hunc actum quem Greci "gastrimargiam" vocant, "gule" scilicet "concupiscentiam", a "gastir", quod est "venter", et "margos", "gulosus", nostri vero littere principalis immutatione "castrimargiam" dicunt. Nec tamen facit hunc descensum Perithous absque Theseo, quoniam comedenti guleque voluptatibus dedito non solum corpus obsequitur sed ipsius anime potentia famulatur. Proserpina vero filia Iovis dicitur, quoniam in generatione fructuum et omnium animalium ether, qui Iupiter est, et terra concurrit, sive Iovem pro aere sumas sive potius pro ipsa natura vel anima mundi. Unde poetarum optimus, ut superius dictum est, inquit: «Tum pater omnipotens fecundis imbribus Ether coniugis in gremium late descendit, et omnes magnus alit magno permixtus corpore fetus». Nam sive Iovem sumamus pro ethere et aere, coniugem autem pro aqua et terra, sicuti vult Servius, sive pro calore sive pro agente naturali sive pro ipsa natura, que est principium motus et quietis, sive pro anima mundi, quod memorant voluisse Platonem, quoniam, ut idem testatur Maro, «Celum et terram camposque liquentes lucentemque globum lune Titaniaque astra spiritus intus alit, totosque infusa per artus mens agitat molem et magno se corpore miscet», clarum est Proserpinam filiam esse Iovis, quoniam, ut vult Soranus, «Iupiter omnipotens regnum rerumque deumque progenitor genitrixque deum, deus omnis et unus » est. Dicitur autem a serpendo Proserpina, quod vel "procul" vel "prope serpat", vel a "pro", quod est "in", et serpo", quasi "inserpina". "Pro" siquidem poni rationabiliter loco "in", testimonio potest esse "pro rostris", "pro templo", "pro foribus", hoc est "in rostris", "in templo", vel "in foribus". Prope vero serpit herbam emittens, procul vero radices agens. Verum, sicuti Varro testis est in libris De Origines Lingue Latine, quos ad Ciceronem scripsit, "proserpere" idem est quod "serpere", Plautinoque confirmans exemplo, qui scribat: «Quasi proserpens bestia». Secundum quam sententiam Proserpina a "proserpere" (quod simplex, hoc est "serpere", significat) dicta est. In infernum descendunt ad hoc Perithous et Theseus, quoniam homo qui pergit in gulam de rationis sublimitate descendit ad infima sensualitatis. Verum sicuti Perithous, hoc est corpus, ad rapiendam Proserpinam voluptate gule descendens Theseum, hoc est animam, secum trahit, sic cum ad rapiendam illam homo descendit per avariciam, anima, quam intelligimus per Theseum, corpus, id est Perithoum, secum ducit. Unde notanter atque divine Servius aliquando vult Theseum descendisse cum Perithoo, aliquando Perithoum cum Theseo, differentiam horum duorum descensuum declarando. Nec sit qui miretur quod velim Proserpinam obiectum avaricie designare. Nam cum ipsa fruges fructusque significet, quibus etas prisca dives fuit, sicut nunc divites dicimus qui pecunia abundant, et etiam nunc frugum ac fructuum copia tam divites effici quam esse constet, certum est Proserpinam ad divitias pertinere. Adde quod, sicut superius dictum est, infernus incipit in aere caligoso, ex quo quicquid in aere vel in aqua vivit aut in terra sub aquis aut sub aere sive sub terre superficie generatur atque producitur ad infernum pertinet et proserpere dici debet. Et quoniam his regionibus etiam mineralia, quales sunt lapides et metalla, non gignuntur solum sed conservantur et manent, que cuncta divitias faciunt, non inepte poete finxerunt Theseum cum Perithoo, hoc est genus humanum, in infernum ad rapiendam Proserpinam, hoc est divitias, descendisse. Nam et divitias ad Proserpinam pertinere Maro noster ostendit per aureum ramum; qui inferne Iunoni relinquitur ab Enea, de quo iam dictum est et plenius infra dicetur. Ceterum Proserpina alio nomine, quod nos a Grecis mutuati sumus, Persephone scilicet, dicta est. Quam vocem illi (quo sonum eorum Latinis exprimam litteris) "Persephognim" vocant. Littera quidem n apud ipsos, cum litteram vel vocem i precedit in eadem sillaba, sive sit diptongus sive iota sive ita sive quod nos "fio", illi autem "ipsilon" dicunt, sonat sicut gn apud nos. Persephone igitur apud Grecos dicta est quasi "Phersephone". "Phero" quidem idem est quod "porto", "phonos", id est "mors" vel "homicidium", quasi "ferens mortem". Unde non immerito, postquam mortis est arbitra, finxit Maro de Didone: «Nondum illi flavum Proserpina vertice crinem abstulerat Stygioque caput damnaverat Horco». Mos enim sacrificantium erat quod hostias destinatas sacrificio pilis ablatis initiarent, ut a simili velit Proserpinam erepto crine morituros neci quodam modo destinare, vel quoniam qui nature cursu vitam finiunt senescant et calvi fiant, ut et ipsa natura dici possit hominem calvicio precedente morti destinare. Et forte receptum fuit in sacris, ut ex hoc, ut fronti invergeret «vina sacerdos, et summas carpens media inter cornua setas ignibus imponat sacris, libamina prima », religione imitante naturam ne viderentur violentiam facere sacerdotes, sed quasi natura deserente depilatas hostias immolare. Verum ut refert Plato sermone quem habuit de rectitudine vocabulorum, nomen hoc Persephones propter ignorantiam recte derivationis et proprietatis nominum a pluribus abhorretur, et aliam longe diversam ethimologiam assignat. Que quoniam ad Herculis descensum spectat, in sequentibus referetur. Interim autem hoc capitulo sufficiat ostendisse Theseum et Perithoum sic hominem significare quod delectabile simul utileque respiciens ratione dimissa vulgum, qui sensus sequitur et divitias admiratur, ratione certissima representet (quod erat, ut supra promiseram, ostendendum), et ad inferos non voluptatis solum sed utilitatis gratia descendisse, imo descendere. Nam cum Perithous et Theseus hoc nostro sensu non istum vel illum sed indifferenter hominem representent, non pro vulgo solum, quod insipiens est, sed etiam pro sapientibus, qui supra vulgus ascendunt, sumi possunt. Sed quoniam ipsos volumus, imo legimus, ad rapiendam Proserpinam in inferos descendisse, que rerum semina et que vel sunt vel generantur in visceribus terre notat, pro quibus omne vulgus cibationis divitiarumque causa non affectu solum cupiendo sed effectu faciendo in inferiora pergunt, vulgus ipsum illis hac fabula designatur. Nunc ad reliqua transeamus.

<sal. lab. 4.1.9>	De descensu Amphiarai ad inferos. Sicuti superius attigimus, vulgus, quod utilia sectatur et amat, videntur poete figurasse per Theseum, quando descendens ad inferos Perithoum secum duxit, et voluptati deditos in Orpheo, nec non pro figura corporis in Perithoo, qui Theseum, hoc est animam, secum trahat. De quibus satis in precedentibus dictum sit. Verum antequam virtuosos descensus explicemus, videamus per transitum Amphiarai terribilem in infernum ruinam atque precipitium, moxque tandem ad nostrum Herculem veniemus. Principio quidem pater meus venerandusque monitor Boccatius Genealogiarum libro secundo capitulo undequadraginta scripsit: «Euridices, ut asserit Theodontius, fuit filia Thalaonis et Amphiarao vati iuncta coniugio, cui peperit Amphylocum et Alcmeonem». Post que verba late prosequitur fabulam sive hystoriam Amphiarai, quod oraculo perceperit se non rediturum si Thebanum in bellum, quod inter Etheoclem et Polinicem de regno fuit, proficisceretur, qualiterque coniunx eius accepto monili mirabilis operis, quod prius fuerat Hermiones, latitantem prodidit, et demum ut subito telluris hyatu pugnaturus in inferos usque fuerit absorptus. Et post omnia subiecit: «Euridices autem postea ab Alcmeone filio, cui vadens Amphiaraus vindictam sue mortis iniunxerat, occisa est». In quibus quidem admiror quod sic tenaciter voluerit Amphiarai coniugem Euridicem extitisse quod sit oblitus Virgilii cum dixit, «His Phedram Procrimque locis mestamque Eriphilem», oblitus fuerit et Servii, qui de ipsa refert, «Hec», scilicet Eriphile, «Amphiarai, auguris Argivi, uxor fuit; que latentem bello Thebano maritum Polinici prodidit monili accepto quod ante uxori dederat. Qui ductus ad prelium hyatu terre periit. Cuius filius Alcmeon postea matrem necavit et est Orestis furore correptus», oblitus sit et Statii cum cecinit: «Sic Eriphileos aurum fatale Penates irrupit», nec meminerit Lactantii, qui faciat relatis Virgilii versibus Eriphiles clarissimam mentionem. Sed adeo sibi Theodontius suus placuit quod non inter fabulas solum sed inter hystorias Euridicem, non Eriphilem, Amphiarai coniugem nominarit. Nec audeat quisquam hoc patri nostro Boccatio vel ad vitium vel ad ignorantiam imputare. Nichil enim in hoc ex sua persona locutus est sed plane duxit Theodontio, prout retulimus, imputandum. Unum solum admiror, quod, cum tres Euridices in divinis libris Genealogiarum retulerit, unam Thalaonis filiam et Amphiarai coniugem, ut asserit in secundo, alteram Climenio genitam et Nestoris coniugem, sicuti notavit in decimo, tertiam Orpheo marito claram, sicut duodecimo libri quinti capitulo concordans cum omnibus affirmavit, nullam quam memorare possim vel his vel aliis suis libris Eriphiles habuerit mentionem. Quod quare fecerit extimare non scio. Nam quod hanc ignoraverit Eriphilem, puto nemini persuadendum: tot et tam opulentis testibus clara est. Sed forsan alicuius misterii gratia a communi vulgataque traditione discessit. Nos autem, quicquid Theodontius asserat, volumus Amphiarai coniugem Eriphilem (quam "litis amorem", ab "eris", "lis", et "philos", "amor", possumus interpretari) et Amphiarao matrimonio iunctam. Nam si Amphiaraum pro secta recipimus Achademicorum, qui cum nichil sciri posse vellent, in eo solo philosophabantur quod quicquid diceretur in partem contrariam disputarent, nonne convenientissime fictum est amorem litis talibus philosophis quasi coniugem Eriphilem in matrimonium esse susceptam? Siquidem Amphiaraus ab "amphi", "circum", et "ereo", quod est "dicam", quoniam eorum sit professio quos Achademicos appellamus, ut se circum hinc et inde et ex ambabus partibus (quod enim Greci "ampho", nos "ambo" dicimus) disputaturos affirment. Potest etiam Amphiaraus non inepte dici ab "amphi", "circum", "a", "sine", et "rhaon", quod est "facile", quoniam sine facilitate sit in partes contrarias, imo non facile, disputare. Nam quod "ara", que "deprecatio" sit "ad deos", licet illi, quoniam Apollinis sacerdos erat, plane conveniat, ad sensum nostrum pertinere non videtur, quamvis, cum omnis deprecatio sit sermonis prolati vel concepti, nec insolitum sit consuetudinem et usum tum vocabulorum latitudinem in significando restringere, tum proprietatem ampliare, posset ad hoc quod intendimus non absurde traduci. Nam si libido, quod vocabulum a "libet" ducitur, et ob id omnem potest complacentiam importare, restrictum sic est quod carnalis concupiscentie solum referat appetitum, sique pecunia, licet ab hoc nomine pecus diductum, non divitias que sint in pecoribus solum notet, sed iam id quod re monetaria possidetur communi conceptione significet, nec id tantum sed, ut inquit Hermogenes, eo nomine «omnes res tam soli quam mobiles et tam corpora quam iura contineantur», quid vetat assumere per illud nomen Grecum "ara", quod "deprecationem ad deos" significat, "locutionem" indifferenter, ut Amphiaraus "circumloquentem", nobis valeat connotare? Verum Achademici, quorum hinc inde et ambabus ex partibus orare, loqui, disputareque nil affirmando professio fuit, quique nichil prorsus sciri posse contendere sint consueti, figurantur, ut diximus, in Amphiarao. Cuius uxor Eriphile, quod est "litis amor", ad aurum conversa divitiasque respiciens, prodit virum et in bellum Thebanum involvit, ubi dehiscentis telluris baratro susceptus in inferos demersus interiit. Quotiens enim speculatio, que disputationum amore et exercitio comparatur, ad munera respicit et divitias, Amphiaraus, vir scilicet disputativus, quicquid divinitatis habebat amittens de superis, hoc est rationis sublimitate, in qua disputans continue versabatur, in interiora patefacte sibi telluris ruens ab uxore, dilectione videlicet contentionis et litis, proditus, hoc est indicatus, ad sensibilia sine dubitatione descendit. Nam et ipsis philosophis ignominiosum reputabatur et turpe philosophari, discere, vel docere pro questu, et ipsis liberalibus artibus lucrum querere multa reprehensionis suggillatione, si quis antiqua respiciat, opponebatur. Unde legimus Salustium Ciceroni nostro velut turpissimum obiecisse quod oratoriam facultatem turpiter venditaret, «mercennarius» scilicet corrupta vivendi ratione «patronus». Sive ergo de sublimitate laudis et glorie, quam illi sibi blandientes eternam quasi beatitudinem super omniaque petendam arbitrabantur, descenderent, in ignominiam affectione pecunie demersi, sive summam iudicaverint ignorantiam sciendi disputandique sublimitatem ad questum flectere laudis eternitatem transitoriis divitiis postponendo, fictum est Amphiaraum ab uxore proditum ad inferos corruisse. Quin etiam cum totius illius latidutinis doctrine et acuminis quibus poterant de cunctis in partes contrarias disputare suprema conclusio foret penitus nichil sciri, quid convenientius fingi potuit quam ipsos in infernum ruere? Siquidem infernus pro tenebris et ignorantie cecitate supponit. Unde Greci vocant infernum "hadin" ab "a", quod est "sine", et "ido", quod est "scio", quasi "sine scientia"; vel ab "a", "sine", et "ido", "video", quoniam in inferno nichil videri queat, aut ob tenebras lucisque carentiam, aut quia nichil ibi visibile sit, quoniam omnia que continet incorporea sint et que videri non possint. Demum Eriphilem occidit Alcmeon. Dictus enim Alcmeon ab "alci", "virtus", "menos", "impetus", quoniam virtus speculativa et intellectualis ex amore litis, hoc est Eriphile, et Amphiarao, hoc est contrarie disputationis actu, nascatur necesse est. Que siquidem virtus Eriphilem, que susceperit aureum ornamentum, interfecit, quoniam habitus speculativi sit talem affectionem extinguere vanitatem eius veris rationibus ostendendo. Est igitur summa totius quod Achademica secta philosophorum in ignorantiam ruat et ex amore divitiarum ille contentionis amor turpitudinem eius prodat, quem habitus speculativus interficit ratione promptissima removendo, vel vanum et contra philosophie rationem, cuius communis erat professio mundi divitiarumque contemptus, verissimis disputationibus ostendendo. Et quoniam in contrarias disputare partes lati profundique iudicii proculdubio sit, quod, ut supra diximus, per Euridicem, ubi de Orpheo tractavimus, significatur, forte voluit Theodontius ipsumque sequendo Boccatius non inepte fuisse coniugem Amphiarai. Et hec quidem super isto descensu dicta sint. Ad Herculem enim nostrum et eius descensum, qui quidem inferna tetigit, posset ut supera assequi, flectendus stilus est, ne nimis videamur extra propositum evagari.

<sal. lab. 4.2.1>	De descensu Herculis ad infernum. Qui quidem erit tractatus secundus. Et primo fabula. Herculem ad inferos descendisse exindeque Theseum atque Cerberum extraxisse testis est tragicus, quem in hac materia secuturus sum. In Furente quidem scribitur: «Atrum per urbes ducit Argolicas canem. Viso labantem Cerbero vidi diem pavidumque solem; me quoque invasit tremor». Sed plenius qualiter et Cerberum a Plutone receperit et Theseum, tertio describit actu. Ipse quidem Theseus narrans Amphytrioni gesta filii apud inferos longo tractu versuum introducitur. Inter que tandem ait: «Hic sevus umbras territat Stygius canis, qui trina vasto capita concutiens sono regnum tuetur. Sordidum tabe caput lambunt colubre, viperis horrent iube, longusque torta sibilat cauda draco », et cetera. Et ut ad id quod sibi concessum est veniam, post pugnam Herculis et Cerberi, de qua suo loco dicemus, scribit tragicus: «Extimuit sedens utrunque solio dominus et duci iubet; me quoque petenti munus Alcyde dedit». Et Servius in sexto: «Lectum est», inquit, « quod, quando Hercules ad inferos descendit, Charon territus eum statim suscepit. Ob quam rem anno integro in compedibus fuit». Et paulo post, ubi de Hercule scribitur, «Tartareum ille manu custodem in vincla petivit ipsius a solio regis traxitque trementem», refert Servius: «Hercules a prudentioribus mente magis quam corpore fortis inducitur, adeo ut duodecim eius labores referri possint ad aliquid. Nam cum plura fecerit, duodecim tantum ei assignantur propter agnita duodecim signa». Et subdit ad propositum: «Quod autem dicitur traxisse ab inferis Cerberum, hec ratio est quia omnes cupiditates et cuncta vitia terrena contempsit et domuit. Nam Cerberus terra est, que consumptrix est corporum. Unde et Cerberus dictus est quasi "creoberos", id est "carnem vorans". Unde et lectum est "ossa super recubans". Nam non ossa citius terra consumit». Et quod ad Cerberum rapiendum iverit testatur Servius, ubi Virgilius quidem scribit, « Te Stygii tremuere lacus». Dicit enim commentator egregius: «Inferni, quo tempore descendit ad rapiendum Cerberum». Nam ubi poeta summus ait, «Sedet eternumque sedebit infelix Theseus», scribit enim Servius contra opinionem: «Nam fertur ab Hercule esse liberatus; quo tempore eum ita abstraxit ut illic corporis eius relinqueret partem». Constat igitur autoritate Maronis et tragici nec non et Servii quod Hercules descenderit in infernum. Unde et apud Homerum legitur Herculis simulacrum in inferis esse. Abstraxit autem, ut tragicus ponit, vi Cerberum, dono vero gratiaque Theseum, et cum Charone pugnavit. Dicitur etiam Iunonem in papilla vulnerasse cum sagitta. Vulneravit et Ditem. Volunt etiam aliqui quod exinde reduxerit Alchistam, quam alii Alcestam vocant, que pro Admeto, coniuge suo, mortem obierat. Que quidem omnia singillatim suis capitulis exponemus. Verumtamen iuvat ante omnia nostrum recitare Boccatium, quo non habet Latinitas in poetica diviniorem. Ponit ergo capitulo trigesimo tertio libri noni quod Perithous et Theseus convenerunt «se nisi ex Iovis genitis sumpturos uxores. Et cum iam Theseus Helenam rapuisset, que Iovis et Lede filia habebatur, nec altera nosceretur in terris ea tempestate a Iove genita preter Proserpinam, Plutonis coniugem, cum in celum nequirent ascendere, ad inferos eam rapturi declinaverunt. Verum Cerberus adversus Perithoum insurgens illum primo interfecit impetu. Quem cum iuvare conaretur Theseus, in magno vite fuit discrimine et ultimo a Plutone detentus est. Tandem redeunte Hercule ab Hyspania Gerione superato et preda ingenti divite, audito Perithoi infortunio et captivitate Thesei, a Tenaro specu descendit ad inferos, ut tragedus testatur», post que hec omnia ad hystoriam refert. Cuius autem iussu noster Hercules descenderit in infernum, adeo dubium est quod idem tragedus Seneca primi actus primo capitulo scripserit Iunonem inter alia referentem de Cerbero: «Viso labantem Cerbero vidi diem pavidumque Solem; me quoque invasit tremor, et tetra monstri colla devicti intuens tiroui imperasse», volens hunc descensum et Cerberi raptum imperium fuisse Iunonis. Actus autem tertii postremo capitulo scripsit: «Natus Euristeus properante partu iusserat mundi penetrare fundum. Deerat hoc solum numero laborum, tertie regem spoliare sortis», volens hec omnia iubente quidem Euristeo, non Iunone, facta. Que quomodo possint intelligi, sequentia declarabunt. Nunc infernum et que in eo sunt, antequam redeamus ad Herculem, explicemus, si tamen hoc ante omnia sentiamus, Herculis descensum fuisse pugnando cum vitiis et ex ipsis, quod heroice virtutis est, gloriosissime triumphando.

<sal. lab. 4.2.2>	Quod infernus intelligitur a poetis humanum corpus aut sensualitas et infimum baratrum vitiorum aut ignorantie cecitas. Superius autoritate Macrobii dictum est antiquos humana corpora putasse Ditis domum, et ad hec quicquid in inferno fingitur pertinere. Quorum sicut idem autor multa tradidit, sic nonnulla silentio pretermisit. Nam sicut libro tertio prosecuti sumus, ubi fecimus Herculem pugnare cum Occeano, Plato Platonicique volebant animas ab eterno creatas, finitas, et eternas, deum singulas singulis sideribus indidisse, tali condicione nature quod, cum ipsarum sit humani corporis esse formas, post aliquantum temporis incipiant in corpora velle reverti, et ab aplane lacteique circuli regione, qua secundum Macrobium cancer ipsum intersecat (qui quidem, ut ipse vult, hominum porta est), descendunt ad inferos sensimque descendendo divinitate perdita per septem planetarum speras, ignis ac aeris regiones, et horum omnium veluti novem sperarum confinia, que tunc cum de viginti navibus ageremus clara distinximus ratione, humanis corporibus coniunguntur, et secundum ipsos iam inferno transcripte sunt. Et quotiens homo relicta rationis divinitate se subigit sensualitati, quis non videt eum carnalem factum a rationis et spiritus excellentia descendisse? Quam quidem sensualitatem poete rationalibiliter significant per infernum, eademque ratione de virtutibus atque vitiis dici potest. Illarum quidem sublimitas celum est; horum vero profunditas est infernus. Unde quis non immerito dixerit in inferno vivere, imo potius mortuos esse, cunctos quos videmus vitiorum turpitudini subiacere? Infernus etiam rationabiliter sumi potest pro ignorantie cecitate. Sicut igitur infernus est triplex, sic anima tripliciter a sue essentie sublimitate descendit. Unus est secundum naturam, per quem anime corporibus uniuntur. Secundus est tum preter naturam, cum rationi sensualitas non obedit, tum etiam contra naturam, cum ipsi anime vis sensuum dominatur, ut dici possint hi descensus nature fragilitatis atque malitie. Et de condicione quidem nature videmus animam, quod corpori sit unita, posse peccare ratione fragilitatis incipere sed per malitiam consumare discedereque per ignorantiam ab intellectus divina quodam modo maiestate. Verum hec omnia triplexque descensus ad inferos, que tituli brevitate digessi, parum habitura sunt fidei nisi, quoad id fieri poterit, ostendero et in corporibus nostris, sive sensualitatis dominio et vitiorum ceno, et in ignorantie tenebris cuncta posse, que fingunt divinissimi vates apud inferos esse, rationabiliter reperiri, vel si saltem maiorem partem his tribus non solum simul sed singulis singulariter assignabo. Quis enim infernum esse concesserit iuxta sententias poetarum nisi demonstretur canem adesse tricipitem, que servet aditum et super miseros inferno demersos «tria guttura pandens» illa «latratu regna trifauci personet», nisi nautam Charonem adhibitum viderit, qui sepultos «horrendas ripas et rauca fluenta» transmittat, nisi regem infandum raptamque thoro Proserpinam tergeminasque viderit astare Furias, et alia que regnis illis infelicibus ascribuntur? Conabimur igitur hec omnia tribus his sensibus adaptare, quo possimus manifesta ratione perspicere tres hos infernos poetas suis carminibus intelligere voluisse.

<sal. lab. 4.2.3>	De descensu primo, qui dicitur animarum in corpora, et qua ratione corpus humanum dicatur infernus. Plato, sicuti iam pluries dictum est, voluit animas a sideribus in corpora nostra delabi veluti de superis ad infernum, volueruntque antiqui philosophi nichil aliud infernum esse quam humani corporis antrum. Etenim ut Macrobii verba referam: «Qui per diversas», inquit, «gentes autores constituendis sacris cerimoniarum fuerunt aliud esse inferos negaverunt quam ipsa corpora, quibus incluse anime carcerem fedum tenebris horridum sordibus et cruore patiuntur. Hoc anime sepulcrum, hoc Ditis concava, hoc inferos vocaverunt; et omnia que illic esse credidit fabulosa persuasio in nobismet ipsis et in ipsis humanis corporibus assignare conati sunt, oblivionis fluvium aliud non esse asserentes quam errorem anime obliviscentis maiestatem vite prioris, qua, antequam in corpus truderetur, potita est, solamque esse in corpore vitam putantis. Pari interpretatione Flegetontem ardores irarum et cupiditatum putarunt, Acherontem quicquid fecisse dixisseque usque ad tristiciam humane varietatis more nos penitet, Cocytum quicquid hominem in luctum lacrimasque compellit, Stygem quicquid inter se humanos animos in gurgitem mergit odiorum. Ipsam quoque penarum descriptionem de ipso usu conversationis humane sumptam crediderunt, vulturem iecur immortale rodentem nichil aliud intelligi volentes quam tormenta conscientie obnoxia flagitio viscera interiora rimantis, et ipsa vitalia indefessa admissi sceleris admonitione laniantis, semperque curas, si requiescere forte tentaverint, excitantis, tanquam fibris renascentibus inherendo, nec ulla sibi miseratione parcentis, lege hac quasi qua se iudice nemo nocens absolvitur nec de se suam potest vitare sententiam. Illos aiunt epulis ante ora paratis excruciari fame et inedia tabescere, quos magis magisque acquirendi desiderium cogit presentem copiam non videre, et in affluentia inopes egestatis mala in ubertate patiuntur, nescientes parta respicere dum egent habendis; illos radiis rotarum pendere districtos qui nichil consilio previdentes, nichil ratione moderantes, nichil virtutibus explicantes, seque et omnes actus suos fortune permittentes, casibus et fortuitis semper rotantur; saxum ingens volvere inefficacibus laboriosisque conatibus vitam terentes; atram silicem lapsuram semper et cadenti similem illorum capitibus imminere qui arduas potestates et infaustam ambiunt tirannidem nunquam sine timore victuri et cogentes subiectum vulgus odisse dum metuat, semper sibi videntur exitium quod merentur excipere». Hec Macrobius ad contextum, tam erudite quam divine. Quibus quidem possem, imo deberem, esse contentus. Verum quoniam multa vacant, non est inutile si totum conabimur explicare. Principio quidem humanum corpus habet sensualitatem, sicut anima rationem, quibus correspondent rationalis et sensibilis appetitus. Inter quos appetitus est naturalis, cui tantum gentilitas tribuit, ignorantibus ethnicis naturam corruptam in Adam, quod putaverint solum natura duce posse in beatitudinem perveniri. Unde Cicero noster Tusculanarum tertio proemialiter inquit: «Sunt enim ingeniis nostris semina innata virtutum, que si adolescere liceret, ipsa nos ad vitam beatam natura perduceret». Hec igitur naturalis concupiscentia, si ratio direxerit eam, rationalis efficitur appetitus; sin autem sensualitati succumbat, in sensibilem convertitur cupiditatem. Est igitur in corpore nostro sensualitas figura Plutonis, que, quoniam tota terrestris est, et ex terra divitie sunt, merito Pluto Grece, quod Latine "Dis" sive "dives" significat, ista sensualitas appellatur. Hec Proserpinam, hoc est naturalem appetitum, rapit et conversum in sensibilem in inferis detinet, sive, prout tertio libro dixi, rapitur Proserpina, hoc est semen segetis, que per Cererem generatur, in cuius sinu nascitur et a Plutone, hoc est sensualitate, propter victus necessitatem amatur. Cererem enim a creando dictam ibidem pro terra frugifera, sicut, ubi de Titanibus egimus, disputavi, clarissima docui ratione. Quem locum potes cum hoc, si placebit, coniungere, queve tunc ibi diximus huic sensui colligare. Et ut que Virgilius ponit, «vestibulum ante ipsum primisque in faucibus Horci luctus et ultrices» curas et reliqua que dinumerat, dimittamus, quoniam in animantibus et ipsis hominibus, ad quos anima corpus intratura pervenit, sunt, dimittam et «monstra, Centauros», «Scillasque biformes», et cetera que velut imperfectum aliquid horret atque formidat anima in perfectionem itura, et ad ipsum infernum, corpus scilicet humanum, veniam. Quinque fluvios apud inferos ascripserunt, quorum iuxta tragicum primus «intus», ut inquit, «immenso sinu», vel, ut antiquius habet codex, «intus immensi sinus placido quieta labitur Lethe vado ». "Lethe" quidem habet vetustus liber meus, non, ut communiter legitur, "Lethes". Nam "Lethe" dicendum esse, que vox est nominativi casus, ut "Lethe, Lethes", "Thysbe, Thysbes", testis est Grecorum autoritas, apud quos dicitur "Lithi", "Lithis", feminino genere. Quas voces tam in prima quam in secunda sillaba scribunt per ita, que littera sonat apud ipsos i longum, quod nostra translatio communiter per e profert et scribit. Testis est et prelibatus tragici versus. Nam "Lethes" si nominativus sit, erit sine dubio, quoniam proprium nomen est fluvii, generis masculini. Quod si detur adiectivum illud "quieta", carebit debito substantivo, credoque quod "Lethe" non sit fluvii nomen sed significet "oblivionem". Verum cum apud Grecos hoc fluminis nomen simplex et proprium non reperiatur sed solummodo compositum, ut "Lithis ydor", id est "aqua Lethes", vel "Lithis potamos", id est "Lethes fluvius", credo quod tragicus nomen illud forma et genere Grecum assumpserit, et "Lethe" debeat, non "Lethes" dici. Sin autem queras, postquam "Lethes" "oblivio" est, quomodo possit in nostro corpore reperiri, repetas verba Macrobii que superius relata sunt. Nam si verum est quod Plato voluit, animas scilicet eternas celo frui et in corpora humana descendere, certum est omnibus maiestatem vite prioris ipsas animas oblivisci. Sed quoniam, ut fidei nostre veritas tradit, animas infundendo deum creare creandoque infundere certum est, quod quodam modo quidam philosophi sensisse videntur, non poterit oblivio penes inferos assignari nisi pro rebus iam perceptis cum e memoria dilabuntur. Quod non potest nec descriptioni tragedi, qui Lethen suam in aditu posuit inferorum, nec inventioni Virgilii, qui Letheum fluvium in exitu collocavit, ubi anime rediture in celum «longa potant oblivia», «scilicet immemores supera ut convexa revisant rursus et incipiant in corpora velle reverti», de facili convenire. Sed cum ex quatuor elementis nostra corpora generentur, et aut formas elementorum amittant aut in esse tam remisso conservent quod nullas aut vix ullas illorum faciant actiones, iure dici possunt corpora oblivisci, sicut de fructibus Maro dixit: «Pomaque degenerant succos oblita priores». Cum anima descendit igitur in corpus et vel creata vel dum creatur elementalem penetraverit regionem, invenit corpus ex elementis factum, quod per immutationem non incongrue dicitur, oblitum esse naturam elementorum que corpus sua concurrentia et immutatione constituisse, sicut et cetera corpora mixta, certum est. Ex quo divinissime tragedus voluit primum fluvium esse Lethen per respectum descensus, sicut Maro flumen hoc in exitu posuit per respectum ascensus. Que qui considerat videre potest nec Senecam sic Lethen suam in introitu voluisse quod esse neget in exitu nec Maronem sic in egressu quod ab aditu sequestrarit. Tragicus enim non vult ipsum uno tantum loco fluere sed pluribus, et etiam in egressu. Cum enim dixisset, «Intus immensi sinus placido quieta labitur Lethe vado», subiunxit: «Demitque curas, neve remeandi amplius pateat facultas, flexibus multis gravem involvit amnem». Dicens enim quod amnem involvat multis flexibus ne remeandi facultas amplius pateat, nonne ponit quod resistat etiam in egressu? Similiter Maro cum dixit, «Anime quibus altera fato corpora debentur Lethei ad fluminis undas securos latices et longa oblivia potant », plane volens animas in aditu corporum fluvium potare Letheum, sicut etiam purgatis et in celum redituris adesse voluit et potari fluvium prelibatum. Dixit enim: «Has omnes, ubi mille rotam volvere per annos, Letheum ad fluvium deus evocat agmine magno, scilicet immemores supera ut convexa revisant», tam aditu quam egressu describens atque volens flumen potandum esse Letheum. Stante equidem opinione Platonis quod anime descendant a celo et in corpora revertantur, necessarius est utrinque oblivionis potus: cum intrant corpus ne preterita recordentur et velut in carcerem truse et in nervo posite dimisse felicitatis memores continuo sint in fletu, cumque revertuntur in celum ne condicionis humane memores nunquam «incipiant in corpora velle reverti». Nec (quod multi dubitasse videntur) preteritorumne sit hec oblivio, num potius futurorum, querendum est. Plane quidem, si stet hec anime circulatio cum eternitate mundi, quicquid obliviscuntur, sive cum alligantur corporibus sive cum hinc revertuntur ad superos, simul est preteritum et futurum. Illa siquidem celi beatitudo sic relinquitur quod post aliquid temporis repetatur, et corporis carcer et naturales seu morales iste molestie descendentibus animabus sic futura sunt quod ab eisdem fuerint aliquando transacta; hac quidem retenta sententia, «Nichil sub sole novum, nec valet homo dicere: "Hoc recens est". Iam enim precesserunt in seculis que nunc sunt», ut ille ait. Unde prudentissime sicut cetera summus vates ait: «Securos latices et longa oblivia potant». Longa quidem oblivia sunt que preterita capiunt et futura, quoniam in hec quasi gempinas regiones temporum successio dividatur, cum presens omnem refugiat sectionem. Sed iam ad alia quatuor flumina veniamus, que pollicitus sum in humanis corporibus assignare. In quibus, sicuti Lethe denotat oblivionem, hoc est ipsam elementorum formalem mutationem per quam ipsorum transformatur essentia vel, sicuti commentatorem asserunt voluisse, taliter remittitur esse formarum quod vix aut nullo modo in suum opus exire possint, sic et hec alia par est aliquid importare. Quid autem dicemus esse quatuor hos fluvios nisi quatuor humores qui per corpora nostra fluunt, unde et fluvii dicti sunt? Habent enim humana corpora choleram, humorem videlicet calidum, qui correspondet igni, quem notat Flegeton, quem ardentem interpretantur. Alter fluvius dicitur Cocytus Greco quidem nomine, quod planctum sonat et ululatum sive clamorem, cui rationabiliter correspondet humor aereus, qui quidem humiditas est. Clamor enim vel vox aliqua sine humiditate et aere fieri non potest. Tertius Acheron, per quem flegma non incongrue designatur. Flegma quidem est humor frigidus, que qualitas est extinctiva vite, que fundatur in humido radicali, sicut in materia, caloreque naturali, sicut in forma. Si stat ergo vita salusque nostra formaliter in calore naturali, cui quidem frigus opponitur, quod est sine salute, convenienter Acheron id designat, ab "a", quod idem est quod "sine", et "cherin", id est "salvum esse", vel "cheos", id est "bonum". Sine salute namque vel vita est quod frigidum est. Nam et secundum nostros flegma dictum Grece videtur quoniam frigidum sit. "Rigorem" enim, ut iidem volunt Greci, "flegmonem" dicunt. Fluviorum autem infernalium restat Styx. Quod nomen interpretatur "tristicia" vel "odiorum gurges", cui congruit humor qui dicitur melancholia. "Melan" enim "nigrum", "choli", id est "fel", sive "cholia", quod est "cholera", quasi "cholera nigra". Quod autem humor iste ad tristiciam spectet et ad odiorum congregationem pertineat, testimonio sufficiat melancholici natura, quam versiculi communes designant: «Invidus et tristis, cupidus dextraque tenaci, non expers fraudis, mendax, luteique coloris». Tristis est enim natura, nec non et odiosus active postquam invidus; odiosus et passive, quoniam cupidus, avarus, mendax, et fraudulentus. Nec miretur aliquis quod velim hoc nomen "odiosus" esse passive significationis et active. Formidolosus enim qui formidat et qui formidatur dicitur. Unde Salustius noster de virtutibus militum Romanorum ait: «Iam primum iuventus, simul ac belli patiens erat, in castris discebat militiam usu per laborem, magisque in decoris armis et militaribus equis quam in scortis atque conviviis libidinem habebant». Et subdit: «Igitur talibus viris non labor insolitus, non locus ullus asper aut arduus erat, non armatus hostis formidolosus». Et ante hoc dixerat: «Nam regibus boni quam mali suspectiores sunt: semper his aliena virtus formidolosa est». Sic est et in aliis eiusdem vocis nominibus. Nam et hoc nomen "odiosus" in ancipiti significatione Valerius ponit. Inquit enim de Ocho, Persarum rege, cui Dario nomen postea fuit, «Mortis rationem excogitavit que odiosos sibi non prerupto vinculo religionis tolleret». "Odiosos" enim inquit et quos ille odio habebat vel qui eum. Et quoniam fluvios navibus pertransimus, finxerunt quod apud inferos sit «terribili squalore Charon, cui plurima mento canicies inculta iacet ». Hunc Charonem vult diligens allegorizator Virgilii figuram temporis obtinere, ut dicatur Charon «quasi "Chronon", id est "tempus"», «cui plurima mento canicies inculta iacet», ut idem scripsit, quoniam tempus antiquissima res est. Quod autem subdit, «Stant lumina fiame », dictum est propter solem et lunam, que duo luminaria sunt mundi, quorum cursus temporis sunt mensura. Nec latere quenquam velim verbum illud "stat" non significare hoc quod est "manere", sed, ut scribit egregius commentator Servius, "stat" exponitur, id est "horret". Horrenda quidem res est flamas habere pro luminibus oculorum. Et ut plenius videas verbum "stat" pro "horrere" poni, cum idem poeta dicit, « Obstupui, steteruntque come et vox faucibus hesit», quid significare potest hoc loco "steterunt" nisi "horruerunt"? Nimis enim ineptum et segne foret exponere "steterunt", id est "manserunt". Quod quidem et noster Severinus ostendit; dicens enim, «Nimbosisque polus stetit imbribus», plane "stetit" imitatione Virgilii pro "horruit" dixit. Nam quod aliqui dicunt, «"stetit", id est "stare visus est"», quoniam oppositione nubium celum videri nequiverit, minus verum minusque vehemens esset quam exigat acumen et ingenium tanti viri. Nam polus, ut extrema pars axis est, stat quidem sua natura, non imbribus. Et quatenus polus celum significat, cum perpetuo sit in motu, non dicitur recte quod stet nec quod stare videatur cum videri non possit. Nam nec imbres stant qui cadunt. Imber etenim pluvia est, sic dictus quod terram inebriet, et nimbosus, aquosus dicitur. Est enim nimbus proprie preceps et repentina pluvia. Sed dicet aliquis quomodo congruit iste sensus «stant lumina flame», id est "horrent", si lumina flame sumantur pro sole et luna, que sunt orbis et celi maxima, sicut cernimus, ornamenta? Verum qui sentit hoc nescit que "veneranda" sunt "horrenda" dici. Sicut idem vates: «Horrendeque procul secreta Sibille, antrum immane, petit ». « Horrende » quidem dixit, ut scribit Servius, hoc est «venerande». Quid enim venerabilius ethnicis erat sole et luna? Denique si mentem a consuetudine possemus avertere, quid stupendum magis et horrendum esset quam hec luminaria? Finge tibimet ea nullis unquam te vidisse temporibus et noviter apparere: crede michi te non solum ascendentia illa corpora miraturum fore sed rerum novitatem multa cum formidine prospecturum. Horrenda sunt ergo natura, sed consuetudo metum abstulit et horrorem. Quod autem inquit Maro, «Sordidus ex humeris nodo dependit amictus», dictum est quoniam postremam anni partem frigore nivibusque et glacie terram cernimus operire. Et hec qualitas ac ratio sic est connexa tempori quod nullatenus auferatur. Hiems autem cum ultima pars sit anni quo spacio temporum qualitas renovatur, congruentissime per humeros designatur, qui posterior hominis pars sunt. Navem autem « conto subigit velisque ministrat ». Navis hec vita quidem est humana, quam tempus conto, hoc est cursu suo, subigit, id est subducit. "Ago" quidem idem est quod "duco"; inde "subigo" quasi "subduco". Quicquid enim vite preterit subducit cursu suo, quod per contum intelligitur, tempus, velisque ministrat. Influentie quidem celesti, quam vela significant, tempus vitam humanam preparat. Nec me fallit quod precedente libro disserui, et etiam dicendum erit, quod navis figuram teneat voluntatis. Quod quidem facillime posset et huic sensui convenire. Sed quoniam hic inferni sensus, uti vides, naturalis et non moralis est, nemo miretur si significet hic aliud quam ibi voluerimus importare. Voluntas enim moralium actuum principium est, sicut vita naturalium. Novem autem circulos, quos etiam «novies Styx interfusa coercet», in inferno posuit dogma divinissimum poetarum. Quid autem sensu naturali retento significent novem circuli novies unda Stygia circumfusi, videndum est. Et sicut preter oblivionis fluvium quatuor alia flumina sunt quatuor qualitatum conveniens argumentum, sic novem isti circuli Styge circumdati novem significant complexiones ex humorum predictorum qualitatibus resultantes, quibus anima celestis puritatis oblita circa terrestria detinetur. Quatuor quarum sunt simplices iuxta singulares humoris cuiuslibet qualitates, melancholie scilicet, flegmatis, cholere, et sanguinis. Quibus insunt, cholere videlicet caliditas, sanguini humiditas, flegmati frigiditas, et siccitas melancholie. Quatuor sunt coniuncte secundum totidem qualitatum compossibiles uniones. Siccitas quidem unita frigori terrestrem efficit complexionem, sicuti coniuncta calori complexionem igneam reddit. Humiditas autem annexa frigori componit aquaticam, sicut aeream copulata calori. Nonam autem omnes volunt equalem, in qua nulla qualitatum ab alia vel aliis gradu vel potentia quin operentur secundum iusticiam transcendatur. Nec ab re fuerit hic etiam recitare novenarii numeri rationem, qui, sicut superius, ubi de Gigantibus egimus, recitavi, finem rerum omnium notat. Unde et Marti dicatus est et in se multiplicatus vite nostre cursum terminare videtur, que sic ultra octogesimum annum extenditur quod iam non sit vita sed labor et dolor. Est et in hoc inferno Cerberus, triceps canis, ut inquit tragicus, «sordidum tabe caput lambunt colubre, viperis horrent iube, longusque torta sibilat cauda draco». Et Cerberus quidem quid aliud in corpore nostro significat nisi connaturalem nostri corporis indigentiam? Hec autem triplex est, cibus scilicet, potus, et somnus. Unde triceps fingitur ista canis. Nec me putet aliquis hoc perperam invenisse. Plane quidem sensit ista Virgilius. «Cui vates», inquit, «horrere videns iam colla colubris melle soporatam et medicatis frugibus offam obiicit. Ille fame rabida tria guttura pandens corripit obiectam atque immania terga resolvit fusus humi totoque ingens se extendit in antro». Offa quidem permixtio est potus et cibi, qua sumpta resolvimur in somnum. Et quoniam per falsas imagines somniorum vates egregius traducturus per infernum erat Eneam, que quidem non invadunt hominem nisi sopitum, et sopor contingere naturaliter soleat cibo vinoque refectis, scite fecit Eneam sopito Cerbero aditum occupare. Tunc enim Eneas, hoc est anima, receptis speciebus actuantibus fantasiam somnians incipit evagari. Cuius quidem cum introitum hoc integumento vates incomparabilis descripsisset, hoc clare posuit in egressu: «Sunt gemine somni porte », et cetera. Quarum «altera candenti perfecta nitens elephanto, sed falsa ad celum mittunt insomnia Manes». Deinde vero Eneas et Sibilla porta mittuntur eburna. Ut dignum sit, licet exitus intelligere det ingressum, aditum nichilominus somno sicut exitum assignare. Ceterum colubri vipereque significant indigentie naturalis affectus et motus, qui naturaliter erigantur et pungant. Qui vero iuxta tragicum «longusque torta sibilat cauda draco», quid aliud notat nisi post refectionem et somnum sequentem eiusdem necessitatis affectum? Nulla quidem tanta saturitas tantaque dormitio quam fames, sitis, et somnus, si vivimus, non sequatur. Sunt et in corpore nostro tria que iudicant et fateri cogunt quicquid actum est contra corporis armoniam, sicut et in inferno tres iudices describuntur, Eacus, Rhadamantus, et Minos. Sunt et tres Furie, Alectho scilicet, Thesiphone, et Megera. Tres sunt enim universaliter cause quibus status intellectualis eminentie perturbatur. Et una quidem est humorum predominatio, sive per multiplicationem alicuius humoris et maxime colere pestis ista quam alienationem mentis appellare possumus veniat sive per alterius humoris consumptionem. Sequens vero causa dici potest per aliquid corporeum in corpus ab extra susceptum, ut rabide canis morsus vel alterius animalis, sive propter vinum aut venenum quod imbiberit corpus nostrum. Tertiam vero causam provenire videmus ex sensibus, quam ipsa sensibilia per tristiciam vehementius angant aut leticiam inordinate relaxent. Ex quibus tribus ex corpore nostro furor provenit, ut primum dici possit innatum, secundum autem illatum, tertium vero receptum. Ad que quidem principia reducuntur frenesis, quam volunt insaniam et alienationem mentis cum febre, nec non et melancholia ex fellis abundantia, que facit sine febribus insanire. Reducitur et mania, que vigore potentiaque virtutis et ipsa non febrit; sed vel indigestione nimia vel multiplicatione sanguinis excessu cibationis et potus proveniente iracundia vel hilaritas aut metus cum rationis turbatione facit et ipsa multotiens insanire. Reducitur et enteneasmon, que periculosior et ferventior est manie species. Et hec quidem dici possunt innata. Nam melancholia, que non ex abundantia fellis vel alterius humoris provenit sed ex morsu canis rabidi vel assumptione veneni, dici debet illata. Quam vero litargiam medici nostri lethargum dicunt pertinere crediderim ad recepta per sensus. Iudices autem in corpore nostro sunt anhelitus, pulsus, et egeries, sicut triplex est spiritus: vitalis, qui principium habet in corde, cui correspondet pulsus; animalis, qui procedit a cerebro, quem concernit anhelitus; et naturalis, qui fundatur in epate, quem respiciunt que de corporibus egeruntur, ut sudor et urina et quicquid emittimus in secessum. Quamvis unus forte spiritus sit et non triplex; qui quidem a corde recipit ut vivificet, a cerebro quod moveat, et ab epate quod nutriat et restauret. Nam cum cor ante omnia generetur moxque vivat et moveatur et, si tangeretur, per contractionem ostenderet se sentire, et ab eo cetera procedant membra quoniam virtutem formativam prolificum semen a corde suscipiat generantis, et quoniam principium est vite postremumque sit quod moriatur in homine, convenientius est ponere quod sit unus spiritus numero, sicut et una ponitur anima, quam quod trinus. Cui quidem sententie et illud opitulatur, quoniam, si vitalis spiritus pereat, perit et simul animalis et naturalis; quod e contra non evenit. Stat enim membrum aliquod, sicut ex paralisi videmus aliquando contingere, carere motu nec recipere nutrimentum, spiritum autem qui vitalis dicitur non perdidisse; cum, si vitalis pereat, pereant et reliqui cum eo. Quod quidem unici spiritus argumentum est, cui perire possunt ille gemine qualitates et operationes spiritus essentia remanente. Sed iam plus quam oporteat capitulum hoc excrevit; adhibendus ergo modus. Decrevi quidem sentiens rerum magnitudinem nunc multa dimittere et ea singularibus infra tractatibus expedire. Singula quidem que in inferno sunt singularibus sunt capitulis ventilanda, in quibus que restant per dei gratiam explicabo. Velle quidem omnia sub uno complecti capitulo confusius atque diffusius esset quam rerum novitas exigat vel communis facultas legentium. Quibus, ut in promptu singula possint habere, duco modis omnibus consulendum.

<sal. lab. 4.2.4>	De inferni aditu quid poete retulerint atque senserint. Quoniam nimis longum esset tribus capitulis secundum tres infernos quecunque dicuntur a poetis esse penes inferos expedire, dimittere decrevimus ordinem iam assumptum. Incipiam igitur ab inferni de quo nunc agimus aditu, quo cuncta vel saltem multa et ea ipsa nobiliora que de illo legimus agnoscamus. Et divinissimus quidem Maro Georgicorum ultimo scribit, ut et superius retuli: «Tenarias etiam fauces, alta hostia Ditis, et caligantem nigra formidine lucum ingressus, Manesque adiit», et cetera. Statius etiam describens Tenarum, sicut superius visum est, aditum inferi patefecit: post Tenari quidem descriptionem ait: «Hoc, ut fama, loco pallentes devius umbras trames agit nigrique Iovis vacua atria ditat». Et noster Maro describens hoc idem inquit: «Spelunca alta fuit vastoque immanis hyatu, scrupea, tuta lacu nigro nemorumque tenebris, quam super haud ulle poterant impune volantes tendere iter pennis: talis sese halitus atris faucibus effundens supera ad convexa trahebat». Et alibi: «Hic specus horrendum et sevi spiracula Ditis monstrantur, ruptoque ingens Acheronte vorago pestiferas aperit fauces». Nec ab hoc dissentit M. Anneus Seneca. Scribit equidem in Furente: «Spartana tellus nobile attollit iugum densis ubi equor Tenarus silvis premit. Hic ora solvit Ditis invisi domus, hyatque rupes alta, et immenso specu ingens vorago faucibus vastis patet latumque pandit omnibus populis iter. Non ceca tenebris incipit primo via. Tenuis relicte lucis a tergo nitor fulgorque dubius solis afflicti cadit et ludit aciem: nocte sic mixta solet prebere lumen primus aut serus dies». Quin et Naso noster infernalem aditum designans ait: «Est via declivis funesta, nubila taxo; ducit ad infernas per muta silentia sedes. Styx nebulas exhalat iners, umbreque recentes descendunt illac». Videsne cunctos in hoc concordare poetas, ut aditum inferni velint esse declivem, nubilum, et obscurum, aliquos vero etiam fetore, sicut Maro docet, horrendum? Et quantum ad humanum corpus attinet, fabulosus ille descensus animarum in corpora quem poetas et Platonicos videmus esse secutos, nonne rectissime fingitur declivis qui de celorum arduitate vergat, imo feratur, in corpora nostra? Nonne nubilus et obscurus qui non solum animas per caliginosum trahit aerem sed in corpora terrena quasi quedam antra demergit? Nonne etiam fetidus qui de celi puritate obliviosas animas velut in sentinam quandam putrido loco conceptam usque perducat? Quod autem Maro noster ait, «Noctes atque dies patet atri ianua Ditis», ad continuam et, ut illi philosophi volunt, interminabilem corporum generationem, imo preparationem, noscitur pertinere. Nec putet aliquis sic ista respicere nostrorum corporum rationem quod etiam ad alios non possint inferos adaptari. Nani si sumamus infernum pro sensualitate appetituque sensitivo, qui non obediat rationi vel (quod est pernitiosius) dominetur, quis non videt huc detrusam infelicem animam de sublimitate lumineque virtutum in declive vitiorumque tenebras proficisci? Et ut ad vite speculative veniamus rationem, qui de veritatis lumine pergit in ignorantie cecitatem, nonne dicetur merito solem relinquere sapientie dareque terga veritati, que lumen intellectus est, et in obscurantem procidere falsitatem? Nam cum scriptum sit quod sapientia in altis habitet et quod inextinguibile sit lumen ipsius, contrarium de ignorantia dici potest, imo sine dubitationis ambiguo dici debet. Vult etiam Virgilius hunc locum, quod avibus careat, Avernum Grece, sicut supra retulimus, appellari, ab "a", quod est "sine", et "ornos", "avis", quasi Avernus, ut vult Servius, dicatur "aornos". Vult et ipsum talem exhalare fetorem quod «super haud ulle» possint «impune volantes tendere iter pennis». Aves autem quod in altum volent, sicut speculativos figurant, sic etiam virtuosos, quoniam et ipsi fama, meritis, et virtutum actibus elevantur. Unde tragicus inquit: « Nunquam Stygias fertur ad undas inclita virtus». Fetor igitur vitiorum talis est quod super ipsa non possit virtus aut speculationis habitus evolare. Fugienda sunt vel expugnanda vitia, non per complacentiam odoranda. Fugienda similiter falsitas et eius fetor, quoniam, si placere nobis incipiat, nunquam speculationis pennis poterimus evolare. Dicitur et hic ingressus Marone Statioque testibus et tragedo "Tenarus". Quo vocabulo locus ille Laconie, sicuti supra retulimus, ubi de inferni nominibus egimus, significatur. Et forte cum ibi sit iuxta Statii fictionem specus ingens, creditum est illic esse aditum inferorum, quamvis Lactantio teste non sit specus illud realiter ibidem ut describit. Fictum enim a poeta vult per topothesiam, que quidem est ficti loci descriptio. Credo quidem, cum mare iuxta Maleam montem, ubi Tenarus est, plurimum fluctuet, audiri plerumque gemitus et ululatus et alias voces quas ventorum spiritus et agitatio refractioque fluctuum facit, hocque dedisse occasionem et licentiam fictioni. Nam cum, ut superius retuli, anime defunctorum, que incorporee sunt, non exigant vacuum vel aere plenas concavitates, quoniam eis terre densitas non resistat, non inepte poetica fingit autoritas etiam ubi concavitas non sit infernum et aditum inferorum. Non tamen caret hoc nomen penitus ratione. "Teino" quidem, quod Greci per ei diptongum scribunt, apud eos "extendo" significat, "hara", "maledictio". "Eri" etiam "nimium" dicunt. Nimia quidem et maledicta infernorum extensio est. Qui sensus maxime convenit nature vel latitudini vitiorum et ab infernalis situs amplitudine non abhorret. Acherusia vero dicitur etiam locus in Euxino, sicut superius ostensum est, quem aditum inferni volunt. Unde traditur Hercules Cerberum extraxisse. Quod quidem nomen cum pro ianua ponitur inferorum, dici potest ab "a", quod est "sine", "chere", "salve", et "usia", "substantia", quoniam sit infernus sine salute substantie, quoniam ibi perit anima pro peccatis eternaliter damnata. Perit et corpus, quod vel consumunt vitia vel ipsum vite spacium, de quo incomparabilis vates et Homerus noster ait: «Omnia fert etas, animum quoque». Prout autem Ovidius non nominans sed describens locum istum unde tractus fuerit Cerberus, Acherusia dici potest ab "a", quod neque "sine" neque negationem significat sed affirmationem et augmentum, quasi "cum salute substantie et augmento". "A" quidem prepositio apud Grecos, sicut "in" apud nos, tam affirmationem significat quam negationem. Qui vero moraliter ab inferis revertitur contemplatis vitiis virtutibus auctior est. Et hec de inferorum aditu dicta sufficiant. Unum tamen considerandum est quod, ut tragicus ait, «Non ceca tenebris incipit primo via; tenuis relicte lucis a tergo nitor fulgorque dubius solis afflicti cadit et ludit aciem». Quod quidem ex eo dictum est, quoniam in inferno morali primo subeunt vitia sub specie similitudineque virtutum. Deinde sequuntur vitiorum defectus, qui privationes sunt actuum qui bona sunt donec inducatur habitus, a quo tandem actus proveniunt vitiosi; parique ratione contingit in inferno speculativo cum subeant falsitates in apparentia veritatum. In corpora vero nostra descendunt anime de luminosa celi specula per aerem caligosum donec corporibus immergantur, paulatim semper in omnibus virtutum, veritatum, et celestis iubaris lumine vanescente. Nam et quod idem ait, «Hinc ampla vacuis spacia laxantur locis, in que omne versum pereat humanum genus. Nec ire labor est; ipsa deducit via », ex eo fictum est, quoniam, ut et superius autore Marone dictum est, « Facilis descensus Averni. Noctes atque dies patet atri ianua Ditis». Nam sive descensum voluerimus in infernum introitum anime in corpora nostra (nichil potest esse velocius; huius enim descensus principium est, quo nichil facilius, «in corpora velle reverti») sive dixerimus descensum rationalis excellentie in sensualitatem, quoniam primi motus in potestate nostra non sunt, quid celerius esse potest? Nec mirum: «ipsa» quidem «deducit via» sensibilium, scilicet delectatio facilitasque descensus, quem refrenare sit labor quemve fugere sit divinum. Nam et quod sequitur Maro noster, «Sed revocare gradum superasque evadere ad auras, hoc opus, hic labor est», ad triplicem pertinet descensum, sive potius ad triplicis descensus ascensum. Per contemplationis qui dem et speculationis acumen in sentinam descendere vitiorum, quoniam vere sciri prius nequeant quam experientia magistra sentiri, difficile nimis, arduum, atque divinum est, et quod «pauci, quos equus amavit Iupiter aut ardens evexit ad ethera virtus, diis geniti potuere». Continere quidem se per altitudinem contemplationis et speculationis examen quod inter vitia voluptatibus impliciti non labamur, divinitatis potius quam humanitatis est. Et si volueris attendere, subordinantur adinvicem hi descensus. Primo quidem oportet animam uniri corpori. Deinde contingere potest, imo contingit, quod sensualitas non pareat rationi. Et quoniam «Tartarus ipse bis patet in preceps tantum tenditque sub umbras quantus ad ethereum celi suspectus Olympum», contingit rationem subici sensualitati. Que quidem immersio tanta est quanta potest esse sensibilis affectus emersio si rectum desideret libenterque feratur in opus virtutis et rationis. Tertius autem descensus, qui speculativus est, de quo proprie dictum est, «Inferna tetigit, posset ut superna assequi», non ratione finis dicitur esse descensus sed solum ratione materie que tractatur. Nam qui speculatur de vitiis in infima rerum fece versatur, licet semper intentio sit ascensus, et ad ipsum per omnia talis labor et agitatio referatur. Ceterum facile «quos equus amavit Iupiter», hoc est quibus celum ipsum benignum est, de corporibus ad supera revertuntur. Illi vero quos «ardens evexit ad ethera virtus » ab inferis, hoc est vitiis, liberantur. «Diis» autem «geniti», qualis noster Hercules et Eneas, per speculationem de vitiorum infima regione redeunt in superos, ut divine prorsus astruit noster Maro. Divinitati siquidem cognatum est sic inter vitia per intellectum degere quod nos ibi non oporteat remanere. Nec me putet aliquis oblitum esse quod hunc Virgilii passum, cum inquit, «Tum Tartarus ipse bis patet in preceps tantum tenditque sub umbras quantus ad ethereum celi suspectus Olympum», superius, ubi de ydra disputavimus, aliter exposuerim. Fateor enim me non semper explorata scribere sed scribendo potius explorare, nec in hoc solum sed in omnibus aliis illud in dies tradere quod occurrat. Nec metuo, licet varia super eodem affirmata relinquam, quod me quis dixerit superatum. Idem enim ero victus et victor. Legens autem hec poterit quod volet eligere vel utrunque sensum, si placuerit, retinere.

<sal. lab. 4.2.5>	De Letheo fluvio, quem vult tragicus prius occurrere post introitum inferorum. Post aditum inferorum, sicut supra retulimus, Marcus Seneca dixit: «Intus immensi sinus placido quieta labitur Lethe vado demitque curas, neve remeandi amplius pateat facultas, flexibus multis gravem involvit amnem». Et quid intelligi possit per Letheum fluvium, quem omnes oblivionem volunt, secundum anime descensum in corpus ante precedente capitulo dictum fuit; quapropter non expedit replicare. Quid autem secundum alios duos descensus Lethe significare valeat est videndum. Iuxta vitiosum illum vero descensum, quem dupliciter patere diximus, vel cum rationi sensualitas non obedit vel cum infimo descensus gradu ratio sensibus condicione subiacet servitutis, quid dici potest Letheus fluvius importare nisi sensibilem delectationem que miseram animam in infernum trahit et ne revertatur ad superos obstat flexibus multis gravem involvens amnem? In hoc equidem statu mens hominis obliviscitur rationem; cui quidem vel non obedit sensualitas vel, quod est gravius, dominatur. Obliviscitur siquidem, sicut Maro noster inquit, « Oblitos fame melioris amantes », quos arguerat « nunc hyemem inter se luxu, quam longa, fovere». Ille quidem obliviscitur qui non sequitur quod debet aut contra debitum operatur. Nam cum quis concupiscentia tractus fertur in vitium, licet cognoscat et examinet rationem, sensualitate trahitur et inebriatur. Cuius tumultu perturbante rationem sic rationis obliviscitur miser homo quod in vitium fertur et morali bono bonum delectabile voluptatis damnabiliter anteponit. Non enim aliquid eligitur quoniam malum sed solummodo quia bonum. Secundum autem descensus tertii rationem, quem esse volumus, ut superius diximus, ignorantie cecitatem, si consideremus hoc localiter, rediret in idem cum primo. Sed cum homo sit medius ut scire possit, possit etiam ignorare, imo cum simul ignoret et sciat, cum, ut vult Sidonius, nemo tanta sciat quanta nesciat, sumus, in hac carne dum vivimus, apud inferos ignorantie cecitate versamurque cum superis scientie ratione. Quo fit ut inde falsitas sit et error, hinc autem veritas et certitudinis clarus splendor. Unde videre possumus in hos inferos descendentes oblivisci veritatis qui postmodum obnoxii sint erroris. Non enim aliter possumus in hunc infernum descendere quam per Letheum fluvium, oblivionem scilicet veritatis, nec exinde, licet velimus, ascendere nisi per oblivionem erroris. Et quoniam de fluminibus inferni sermo cepit, antequam procedamus ad alia, totam aliorum fluminum rationem singillatim, ut cepimus, explicemus.

<sal. lab. 4.2.6>	De Cocyto, Acheronte, et Styge. Et ut ad alios fluvios cum tragico veniamus, postquam de Letheo tetigit, inquit: « Palus inertis feda Cocytus iacet ». Et quicquid ibidem fingit esse subinfert: «Hic vultur, illic luctifer bubo gemit omenque triste resonat infauste strigis. Horrent opaca fronde nigrantes come, taxo imminente quam tenet segnis Sopor, Famesque mesta rabido rictu iacens, Pudorque serus conscios vultus tegit Metusque Pavorque fimus et frendens Dolor aterque Luctus sequitur et Morbus tremens et cincta ferro Bella; in extremo abdita iners Senectus adiuvat baculo manum». Post multa vero Ditis describens regiam de fluminibus aliis agens inquit: «Est in recessu Tartari obscuro locus, quem gravibus umbris spissa caligo alligat. A fonte discors manat hinc uno latex, alter quieto similis (hunc iurant dei) tacente sacram devehens fluvio Styga. At hic tumultu rapitur ingenti ferox et saxa fluctu volvit Acheron invius renavigari. Cingitur duplici vado adversa Ditis regia, atque ingens domus umbrante luco tegitur», et cetera que sequuntur. Tractemus igitur tres istos fluvios simul et eos expositione quam deus nobis suggeret coniungamus. Coniunxit etenim illos et tragicus, ut proxime scriptum est. Possem autem expositioni quam tradidi ratione qua corpora nostra dicuntur infernus, quoniam sive sit infernus subiugatio rationis, qua sensualitati veluti victa, ceu domino servus, obedit, sive sit ignorantie cecitas, ut dictum est, totum anime nostre contingit in corpore quod nulla dispositio possit a quatuor illis qualitatibus ad quas inferni fluenta reduximus separare. Verum ut de vitiorum baratro, quod moralis infernus est, ante tenebras ignorantie pertractemus, notandum occurrit quod hic status duplex est, unus antequam vitiorum frequentia firmet habitum, alter status est post habitum iam quesitum. Unde et duos infernorum status superius adnotavi, unum scilicet cum sensualitas non obedit alterum cum rationi et voluntati sensualitas dominatur. Et certum est in homine semper esse naturalem quendam habitum quem nostri theologi corrupto, quantum arbitror, vocabulo solent synderesim appellare. Quod quidem nomen Latinum non est et apud Grecos, ut ab ipsis querens accepi, non habetur, nichilque posset, sicut asserunt, significare. Hanc autem synderesim volunt esse scintillam conscientie inclinantem semper ad bonum et remurmurantem in malo. Qui quidem habitus est intellectus practici ratiocinantis de rebus moralibus sive agibilibus. Hunc doctor egregius Hieronimus super Ezechielem dicit appellari sygnidisim, ea ratione ut, cum accentus sit in antepenultima, quam Greci per ei diptongum scribunt, penultima brevietur. Quod autem per gn scripsi, non Grecas litteras sed sonum designavi: n quidem vocali preposituim iote sonat apud eos gni, non ni, sicut Latinitas usurpavit. Ut si Grece voluerimus scribere nomen sive vocabulum sive vocem potius sygnidisim, sic oporteat designare: ?? ????????, hoc est syneidesim. Quibus diligenter et verissime consideratis credo maiores istos nostros, qui synderesim ab initio protulerunt scripseruntque, non in re (senserunt enim idem) erravisse sed in vocabulo Grecique sermonis ignoratione in hanc vocem "synderesim" pro "sygnidisim" incidisse. Magis enim ipsorum diligentiam rem et intellectum secutam videmus esse quam verbum. Ego tamen principii conscius sygnidisim malo quam synderesim hunc habitum scintillamque conscientie nominare, quam certum est sic ad agibilium adesse principia, sicut ad speculabilia coexistere creditur, imo firmissime cognoscitur, intellectus. Incipiamus igitur a fonte, de quo vult tragicus discordem manare laticem. Et quid dicemus hunc esse fontem nisi partem sive potentiam anime quam Plato dicit concupiscibilem? Ab hoc quidem fonte scatet «latex, alter quieto similis (quem iurant dei) tacente sacram devehens fluvio Styga». Siquidem primus concupiscentie motus est cogitatio, secundus est actus sive actio in qua peccamus. Et quia status divinitatis est nullo modo posse peccare, cogitationeque iam ad peccandum inclinamur, non inconvenienter finxerunt poete deos iurare per Stygiam paludem quasi per principium discessionis a divinitate a statuque immortalitatis, qui dicit omnimodam immutabilitatem, ut sit sensus: « Cum supra nos nichil sit, iuro per Stygem, que prima sub nobis est, quasi per amissionem divinitatis». Nichil enim in deo divinius (si cadit tamen in illa supernatura plus et minus), nichil, inquam, divinius innocentia atque virtute. Quam qui fuerint assecuti non iam spe sed etiam re divinitatis participes facti sunt. Nec inconvenienter primus iste motus cogitationis per Stygem figuratur. Styx enim, ut iam superius dictum est, interpretatur "tristicia" vel "odiorum gurges". Nunc autem quid odiosius est peccato quidque magis mestum et triste? Dicitur etiam latex iste «quieto similis tacente sacram devehens fluvio Styga». Nam quecunque videatur in vitiis quies, quies vera non est sed quietis umbra quedam et similitudo. Verum postquam hucusque perveni, subiit alter sensus quem arbitror consideratis verbis tragici commodiorem. Dixit siquidem de Styge loquens, «Alter quieto similis», postque mentionem faciens Acherontis, ait, «At hic tumultu rapitur ingenti ferox». Per hoc enim quod Stygem dixit alterum, non primum sed secundum flumen potius intellexit. Vult igitur intelligi primum istorum duorum fluminum Acherontem et alterum esse Stygem, licet de Styge prius faciat secundum ordinem littere mentionem, relinquens sensum unum intelligi iuxta textus seriem, alterum vero secundum ordinationis quam exprimit rationem. Acheron igitur figuram habet deliberationis in peccando. Quam ob rem vult tragicus eum ingenti tumultu rapi. Non enim potest intellectus cui coexistit sygnidisis (quam, ut habitum est supra, synderesim nostri vocant) sine strepitu reluctantis conscientie deliberare peccatum vel acquiescere deliberato. Dicitur autem Acheron ab "a", quod est "sine", et "cheos", "bonum", quasi "sine bono". Quod enim bonum est in deliberatione peccandi? Et quoniam deliberatio nichil aliud est quam quidam transitus voluntatis deferens animam in id quod deliberatum fuerit, et voluntas, sicut libro tertio docui, in navibus designetur, finxerunt poete in hoc fluvio Charonem animas navicula transportare. De quo sequentibus disseretur. Post hunc ergo transitum, hoc est postquam anima peccavit, quid superest nisi penitendo merore tacito contristari? Quam ob rem Styx sequitur, qua mens tristis subeunte penitentie mesticia contabescit, odium concipiens super commisso peccato. Nec nomen ab hoc sensu, si que supra diximus repetantur, abhorret. Interpretatur enim Styx "tristicia" vel "odiorum gurges", que videmus huic sensui convenire. Et quoniam post penitentiam et tristiciam que concipitur odio commissorum meror sequitur atque ploratus, tertium merito flumen est quod poete vocavere Cocytum. Que vox ululatus interpretatur et fletus. Primum ergo est incipientis concupiscentie motus, secundum est deliberatio sive voluntatis assensus, tertium est odium commissorum penitentie mesticia, quartum vero fletus atque conquestio. Primum autem et tertium Styx significat, secundum Acheron, quartum Cocytus. Secundum autem quod infernus accipitur pro ignorantie cecitate fluvios istos habet sed differenti nimium ratione. Quapropter expedito tractatu Flegetontis hoc etiam curabimus explicare. Prius vero de Charonis navicula disseramus.

<sal. lab. 4.2.7>	De Charone, navita fluminis Acherontii, et de pugna quam habuit cum Hercule nostro, quam pro labore ultimo referemus. Ultra descensum ad inferos qui labor Herculis nostri fuit, singularia tamen exegit certamina, sicut docebimus in processu. Quorum unum est pugna quam habuit cum Charone. De qua quidem scribit tragicus in Furente: « Ferale tardis imminet saxum vadis, stupente ubi unda segne torpescit fretum. Hunc servat amnem cultu et aspectu horridus pavidosque Manes squalidus gestat senex. Impexa pendet barba, deformem sinum nodus coercet, concave lucent gene. Regit ipse longo portitor conto ratem. Hic onere vacuam litori puppem applicans repetebat umbras. Poscit Alcydes viam cedente turba; dirus exclamat Charon: "Quo pergis, audax? Siste properantem gradum". Non passus ullas natus Alchmena moras ipso coactum navitam conto domat scanditque puppim. Cymba populorum capax succubuit uni: sedit et gravior ratis utrinque Lethen latere titubante bibit». Videndum ergo quid in hoc inferno designet Charon. Nec omittendum quod nunquam sine venerationis honorificentia nominandus Boccatius refert Charonem Noctis Herebique filium autore Chrisippo. De Charone vero Servius inquit: «Lectum est quod, quando Hercules ad inferos descendit, Charon territus eum statim suscepit. Ob quam rem anno integro in compedibus fuit». Hec legimus de Charone. Videamus igitur quid per Charonem possit intelligi. Et si navis voluntatis typum habet, sicut superius dictum est, quid significare potest Charon, remex navis, nisi libertatem arbitrii, sicut in tertio superius, ubi de occeano et navibus egimus, declaravi? Est itaque Charon libertas arbitrii, qui «ratem conto subigit velisque ministrat», ut inquit optimus poetarum. Et contus quidem hasta sine ferro est, quod trudes habent, cuius acuta cuspis fecit sibi nomen: quod enim acutum ex hasta terete fit in conum exurgit. Unde per sincopem u contum dicimus quasi "conutum", quod est teli genus quo utuntur agrestes, sive pertica piscatorum, qua piscium latibula perscrutantur. Et contus quidem nichil aliud est quam electio qua liberum arbitrium se determinat et ad id quod elegit impellit et dirigit voluntatem vel quasi scrutatorium quoddam examinato quod agendum sit eligit et voluntatem in sua libertate determinat. Hoc igitur Charon navim subigit, hoc est subtus agit, id est movet et ducit. Quod si ad voluntatem referas, que semper libertatis arbitrio moveatur, adeo congruit quod vix possit intellectus aliud cogitare. Nam quod Maro subdit, «velisque ministrat», ad celi respicit influentiam, quam per vela diximus importari, si tractatum allegatum de navibus percurremus. Liberum quidem arbitrium navim, hoc est voluntatem, ministrat velis, id est dispositioni celestium preparat, quoniam quod illa vult libens eligit nisi ratio se opponat. Cuius est celi sideribus dominari. Senex autem fingitur, ut «pavidosque Manes squalidus gestat senex», vel, ut alter inquit, «cui plurima mento canicies inculta iacet», et illud, «iam senior, sed cruda deo viridisque senectus», senex, inquam, fingitur quoniam, ut vult Plato, quem maxime secuti sunt optimi poetarum qui Latine scripserunt, credo Grecos etiam qui post illum claruerunt idem fecisse (super omnes quidem philosophos, ut volunt, eminet, quoniam divina nimis et singulari cum sapientia tum eloquentia floruit), anime non solum eterne sed ab eterno sunt. Quid autem antiquius eternitate? Nec aliquid enim nec etiam nichil precedere potest eternitatem. Cum liberum igitur arbitrium, actus scilicet rationis et voluntatis, in anima sit, que quidem ab eterno iuxta Platonem est, non incongrue senem volunt, «sed cruda deo viridisque senectus», quoniam anima eterna est. Et licet multa temporum aut infinita spacia transigat, nunquam tamen ab indeficientie sue viriditate discedit. «Deformem sinum nodus coercet» vel, ut alter ait, «Sordidus ex humeris nodo dependet amictus», propter corpus, cui colligatur anima, dictum arbitror. Sordidus quidem et deformis hic amictus est qui semper in corruptionem pergat et deformitatem, nec in eodem statu permaneat sed mutabilitatis et deficientie corruptione sordescat. « Concave » vero « lucent gene », sicut ponit tragicus, vel, ut tragico divinior inquit Maro, «Stant lumina flame», hoc est lumina, id est oculi, qui flame sunt, "stant", id est horrent, sicut iam superius dictum est. Quod ex eo, quantum ad presentem intellectum pertinet, fingunt omnes, quoniam liberum istud arbitrium duos flameos oculos habeat, potentiam videlicet ad utranque partem contradictionis, in quarum aliquam non se determinat arbitrii libertas nisi vel lumine rationis vel ardore cupiditatis, quorum utrunque flamarum est et ignis, qui splendet et ardet. Verum Alcydes noster «poscit viam cedente turba. Dirus exclamat Charon: "Quo pergis, audax?"» et cetera. Ut infra iam dicetur, autore Plotino vult Macrobius in tertio statu virtutum, quas dicit «animi iam purgati», officium esse «prudentie divina non quasi in electione preferre sed sola nosse et ea, tanquam nichil sit aliud, intueri». Hoc enim habitu consumate perfecto liberum arbitrium rectum est, et voluntas eligit libere partem illam contradictionis quam ratio vera vult, imo non eligit sed in ipsam fertur sine cunctatione deliberationis. Quod quidem ad virtutem heroicam pertinere certum est. Nullis enim passionibus distrahi condicionis et status est sine dubio plus quam humani, qualis est heroica virtus, que perfectissima tunc est cum supra statum hominis fertur sed infra divinitatis excellentiam spaciatur. Hec igitur virtus, que figuratur in Alcyde, id est Hercule, qui sic ab "alce", quod est "virtus", dici potest, ad voluntatem veniens «poscit viam cedente turba », scilicet passionum, vel, ut littere serviamus, cedente turba umbrarum, que plene passionibus vere turba sunt, a turbando dicte. Cedit enim passionum turba virtuti, quam heroicam diximus, quoniam illas purgatis iam animis non sentimus. Petit autem viam in naviculam ascensura. Nam quoniam voluntas, que navis est, Charonem habet, hoc est, ut diffinivimus, arbitrii libertatem, «dirus exclamat Charon: "Quo pergis, audax? Siste properantem gradum"». Vellet enim libertas arbitrii, que quidem actus est rationis et voluntatis, primo discutere deliberareque quamnam contradictionis partem eligere deceat et in illam impellere voluntatem. Verum heroica virtus, habitus scilicet dispositus, exploratissima ratione ad omnia que virtutis actus sunt, nullas passus moras, «ipso coactum navitam conto domat scanditque puppim». Non enim deliberandi moratur examen, sed per electionem quam habet habitu, que contus est, nautam, id est liberum arbitrium, cogit et domat, hoc est compellit et assuefacit, non permittens in aliam contradictionis partem labi, sed ad illam que tandem eligenda est ducens. Consumata quidem et assuetudine perfecta virtus non deliberat sed recte fertur in actum, et arbitrii libertate consuetudine, frequentia scilicet actuum, domita et ad solam viam virtutis habitu iam firmato restricta. Scandit puppim, hoc est voluntatem: perfectus quidem habitus virtutis, quicquid multi dicant, non est in appetitu sensitivo, quando parere didicit rationi, sed potius in voluntate, que motus est rationis. Que cum recta fuerit, virtuoso scilicet habitu informata, vim illam appetibilem secum rapit. Verum «cymba populorum capax succubuit uni: sedit et gravior ratis utrinque Lethen latere titubante bibit». Totum hoc potest hystorica quasi fabula vel hystoria fabulosa servire littere. Sed videamus an et hic lateat aliquod sacramentum. Cortice quidem hystorie poeticum est aliud quam importet littera denotare. Cymba populorum ergo capax nichil aliud est, ut iam multotiens dictum fuit, quam voluntas in qua popularis multitudo versatur, nichil agens nisi prorsus ad voluntatem. Unde et a volendo populus meruit appellari vulgus. Hec autem navis succumbit «uni: sedit et gravior ratis utrinque Lethen latere titubante bibit ». "Volo" quidem et "voluntas" per respectum instabilitatis a volando non inepte descendere dici possunt. Cum autem habitus heroicus eidem inheserit, sine dubio sedet; et iam amissa levitate facta gravior obliviscitur hinc vel inde moveri, quod incertitudinis et indeterminati consilii quidem est. Bibit vero Lethen latere titubante, non lateribus, quoniam voluntas informata virtute medium semper amplectitur, non in extrema vitiosa procedit, vel quoniam, sicut in unum latus flectitur, sic aliud vix refragante passione declinat. Sed ex ipsa tandem Lethe bibit et impellentem in unum latus et ab alio retrahentem obliviscitur passionem. Damnatur autem Charon, ut refert Servius, quod Herculem susceperit, et «anno integro fuit in compedibus», quoniam arbitrii libertas accipiens Herculem, heroicam videlicet perfectissimamque virtutem, non amplius actu libera est, quoniam in unam contradictionis partem sic ducitur ut nichil eligat sive faciat nisi secundum rectam rationem, et animam in partem contrariam nunquam trahat, licet de sui natura sit et habeat ut id semper efficere possit. Unde sicut homo positus in compedibus actu non ambulat, licet habitu seu potentia naturaliter possit ire, sic libertas arbitrii presupposita connexione virtutis nunquam in partem contrariam flecti potest. Que virtus si discesserit et disiuncta fuerit, sicut homo compedibus expeditus libere pergit, sic in quam volet partem impellet, imo ducet iam non stantem et gravem sed obedientem et mobilem voluntatem. Fingitur autem anno, sicut premisimus, integro Charon in compedibus fuisse quoniam vere virtutis habitus nunquam, ut volunt Stoyci, voluntatem et animam derelinquat. Integer autem annus revolutio quedam est, ut hoc anni spacium vel vite tempus dicat in cuius periodo tam anima quam corpus in sua principia revertatur, vel Platonicam anime circulationem, de qua multotiens dictum est, donec in corpora revertatur. Dicitur autem Charon autore Chrisippo Noctis et Herebi filius. Hec enim libera de voluntate facultas, que Charon est, Herebum habet patrem et Noctem matrem hac, ut arbitror, ratione, quoniam, nisi foret ignorantie cecitas, que nox est intellectus et mentis, anima nostra cognosceret verum bonum, et voluntas in ipsum velut in obiectum proprium nullo prohibente ferretur. Sed corpus nostrum, quod Herebus, hoc est terra, dici potest ab "er" vel "era", id est "terra", et "voo", "clamo", sicut superius dictum est, ignorantie iunctum se taliter opponit rationi quod discutiatur oportet quidnam melius aut bonum in quod voluntas pergat. Ingerit et carnales concupiscentias, que non solum rationem turbant sed rapiunt, ut necesse fuerit in vita nostra consiliationi et deliberationi locum esse. Et quoniam de necessariis non est consilium, oportuit hanc vim et potentiam esse liberam non solum ut eligat inter plura que bona videantur, sed uno proposito nunquid id ipsum fieri debeat vel non fieri. Verum ut hoc altius et clarius ostendamus, divina rerum omnium dispositio, quam per Iunonem intelligi libro primo determinavimus, ordinans hominem ad eternam beatitudinem, quam secundum philosophos acquiri posse vite meritis gentilitas adeo sibi persuasit quod homines in deos esse conversos non solum crediderit sed suis decretis putaverit deos fieri. Quoniam de his que necessaria sunt nullum provenit meritum, tradidit homini libertatem arbitrii. Ex quo divina dispositio, que nichil aliud est quam deus ipse disponens, huius habitus sive potentie pater est. Et quoniam, sicut proxime dictum est, si non ignoraretur verum bonum, voluntas in ipsum absque consultationis ferretur examine, nec posset illud nolle sed ad ipsum naturali quadam necessitate duceretur ut vera libertas esset, oportuit ipsum in nocte concipi, hoc est in ignorantie tenebris et obscuritate. Quam ob causam bene et eleganter fictum est, teste Chrisippo, Charonem, hoc est liberum arbitrium, Herebo Nocteque creatum. Etenim, ut ad rationem nominis veniamus, cum talis dispositio Iuno sit, et apud Grecos Hira Iuno sit, cuius prima sillaba per ita scribitur, non per iota, et hanc litteram, quam Greci vocant ita, licet i sonet apud eos, ubique ferme Latini transferant in e (unde et Hyra Grece, sicut autore superius Ennio dictum fuit, Hera Latine dicatur), nonne convenienter ab Hera dici potest Herebum, ut secundum hanc significationem aspiretur, dictum esse? Nam et "voo" Grece, quod Latine "boo" dicitur, quod est "clamo", non inepte fuit additum, cum deum nobis nichil aliud quam suum declaret opus, suusque boet, id est clamet, effectus, ut convenientissime deus cuiuscunque rei creator aut factor Herebus dici possit. Sed forte queret aliquis quare per hoc nomen "Charon" intelligitur libertas arbitrii? Cui quidem interrogationi breviter satisfaciens presuppono quod "karis" Grece, Latine "gratia" est. Nunc autem quid liberius est gratia? Si quid enim ob meritum fiat satisfaciens, iusticia sive gratitudo est, non liberalitas atque gratia. Quod vero libere conceditur non ex meriti debito beneficium et gratia est. A "karis" ergo, quod "liberalitas" est, Charon, libertas videlicet arbitrii, dictus est. Adde quod "kirios" Grece, Latine "dominus". Non autem sui dominus est qui liber non est, ut etiam ab hoc quod est "kirios" Charon aptissime derivetur. Nec requirat aliquis, si sic fuerit, unde venerit in hoc nomen "Charon" aspiratio, que non sit in "kirios "vel in "karis", que per cappa scribi debeant, non per chi. Sunt enim he due littere convertibiles, ut una facillime transire possit in aliam apud Grecos. Nam et apud Latinos teste Prisciano cognatio quedam est rationis et vocis inter c purum et cum aspiratione atque g. Nec mutationem etiam arguat litterarum in "kirios", siquidem i mutari in t, ut "generis", "generatim", autorem habemus Priscianum. Et hec de Charone, prout ad Herculis descensum pertinet, dixisse sufficiat. Et quoniam satis excrevit capitulum, ut longitudini modus adhibendus sit, quid hic idem Charon alio descensu notet, quem speculativum volumus, in sequentibus disseramus.

<sal. lab. 4.2.8>	De Charone prout ad speculativum et alios descensus pertinet. Charonem significare libertatis arbitrium cum Hercules descendit ad inferos, hoc est heroica virtus pugnans cum vitiis et de ipsis victoriose triumphans, satis convenienter antecedente capitulo dictum est. Hoc idem etiam clara ratione significat cum infelix anima descendit in baratrum vitiorum per sensualitatis inobedientiam sive, quod pernitiosius est, cum extincto rationis lumine carnalis appetitus per omnia dominatur. Totum enim est per arbitrium libertatis. Hac etiam arbitrii libertate, que quidem est actus voluntatis et rationis, transeuntur inferi contemplando, quali descensu vult Virgilius Eneam inferos percurrisse. Unde nulla pugna scribitur Charonis et Enee. Verba tamen insimul contulerunt. Est enim liberum arbitrium, ut sepius et proxime dictum est, actus voluntatis et rationis. Inquit enim, quod est proprium rationis: «Quisque es armatus qui nostra ad flumina tendis, fare, age quid venias iam istinc, et comprime gressum. Umbrarum hic locus est, somni noctisque sopore. Corpora viva nefas Stygia vectare carina ». Vide quid dicat Charon, cuius formalis pars est ratio. Primo quidem quia voluntas libera semper est, armatum recusat et horret, ne vis, que per arma convenientissime figuratur, possit inferri. Quod clare purgat immediate Sibilla: «Nec vim tela ferunt». Et quia, licet vis non esset in armis, non excluditur tamen quin insidie subesse possint, ideo premiserat sacra vates: «Nulle hic insidie tales (absiste moveri), nec vim tela ferunt», ut vis et insidie, que per arma possunt non solum intelligi sed inferri, quo verus voluntatis actus remaneat, excludantur. Deinde quod rationis est subdit: «Umbrarum hic locus est», ut contra rationem sit vivos homines illuc pergere vel manere. Verum quia descendebat Eneas nullam illaturus iniuriam nec apud inferos remansurus, sed volens infera per sapientiam speculari, «ramum aperit qui veste latebat». Quid sit iste ramus et quam divine tradatur columbis ducibus inveniri, mox separato capitulo referemus: multa quidem de eo dicenda sunt. Sed ad alia veniamus, si prius tamen dixerimus per hunc ramum aureum sapientiam designari. Que quidem est divinarum humanarumque rerum scientia, sine qua non potest esse contemplatio, que sola fugiendarum eligendarumque rerum iudex est. «Stant» autem «lumina flame» non alia ratione quam precedente capitulo dictum fuit. Nam et «canicies» «viridisque senectus» eundem sensum habent quem pro descensu virtutis heroice ibidem assignavi. Terribilis autem squalor et eternitatem respicit et contemplantium raritatem. Nam et longitudo temporis et insolentia operationis situs squalorem efficiunt, nutriunt, augent. Et «sordidus ex humeris dependet amictus» propter sarcinam nostri corporis. Et ut ad verborum seriem autore Virgilio redeamus, inquit Charon: «Nec vero Alcyden me sum letatus euntem accepisse lacu nec Thesea Perithoumque, diis quanquam geniti et invicti viribus essent». Charon ergo, liberum scilicet arbitrium, molestum habet et, virtutem scilicet heroicam, que cogit ipsum in actum solummodo virtuosum nec permittit quod in aliam partem vergat, nec non cupiditate cecos accipere, quos vix in aliud quam cupiant unquam flectit. Ex quo graviter hoc fert velut contra suam naturam in partem alteram impeditum. Nec quem moveat quod in virtutem dirigi summa libertas sit, ut non videatur esse conveniens ipsum gravari virtutem heroicam accepisse. Iuvat enim, cum naturale sit eidem in utranque posse partem duci, non trahi, licet hinc in libertatem, inde vero trudatur in servitutem. In alterum siquidem duci cuperet, non urgeri. Instat enim hinc altissima vis virtutis, inde violens impetus cupiditatis, ut rapiatur potius quam ducatur. Quod quidem contra vim ipsam libertatis arbitrii, quis esse non videt? Est enim eius ratione duci, non trahi. «Ille» vero «fatalis virge», de qua post dicetur, «admirans venerabile donum ceruleam advertit puppem ripeque propinquat. Inde alias animas, que per iuga longa sedebant, deturbat laxatque foros; simul accipit alveo ingentem Eneam. Gemuit sub pondere cymba sutilis et multam accepit rimosa paludem. Tandem trans fluvium incolumes vatemque virumque informi limo glaucaque exponit in ulva». Possunt hec omnia servire littere, sed cuncta Maronis penitissimis sunt plena misteriis. Nec est ferme aliquid apud eum quod admirando careat sacramento. Quid est ergo «ceruleam advertit puppem» nisi vertere rationem qua videnda discutiat et contempletur? Dixi libro tertio, cum de navibus agerem, navim habere proram, sicut voluntas impetum ut in obiectum pergat; habere etiam puppim, ubi clavus manet et nauta qui navim dirigat et gubernet, postremam scilicet navis partem. Voluntas autem habet pedissequam rationem, qua et ipsa se dirigit et gubernat. Nunquam enim, etiam si malum eligat ipsa voluntas, assistentem et obviam non adhibet rationem, licet multotiens contra veram et absolutam veniat rationem; semper enim utitur ratione. Speculantes autem sive contemplativi puppi, hoc est ratione, navem, id est voluntatem, scandunt, quam Charon advertit, hoc est ad ipsos vertit, post visam sapientiam per aureum ramum. Etenim cum anima videt sapientiam, libertas arbitrii mox ad ipsam leta se convertit libenterque parere cogit ipsam voluntatem. Verum cerulea navis est, hoc est voluntas, id est anima volens. Color quidem ceruleus mixtus est ex albo et nigro. Disposita namque mens nostra speculando percurrere Ditis Chaos et omnes hominum actus, vitiosos et virtuosos, inter scientiam et ignorantiam sine dubitatione versatur. Si prorsus enim nullam haberet speculandarum rerum cognitionem, nunquam ad speculationis indaginem se pararet, sicut nec a nativitate cecus de coloribus se intromittit. Precedat oportet enim aliqualis noticia rei, quo de sua natura, essentia, potentiis, et passionibus inquiramus. Et si totum de quacunque re cognosceremus, cessaret omnis inquisitio curiositasque speculationis, sed vel in ipsa per contemplationem quiescentes delectabiliter maneremus vel per speculationem ad alterius rei indaginem verteremur. Volens igitur anima rerum essentiam, proprietates, passiones, potentias, vel accidentia speculari inter earum rerum scientiam, id est noticiam ignorantiamque, versatur. Unde tali voluntati color ceruleus, albo nigroque permixtus, sicut rationabiliter convenit, assignatur. Niger quidem color propter obscuritatem ignorantiam notat, albus vero noticiam. Candori quippe lucis albedo, tenebris autem ignorantie atri coloris obscuritas convenientissime correspondet. Est autem cymba sutilis et rimosa. Voluntas enim intenta speculationi se nunc huic, nunc illi rei rerumque passionibus applicat cogitque vim intellectivam per singula discurrere et de perceptis perceptibilibus inherere, continuatioque voluntatis scita sciendis annectens veluti sutilis est. Est et rimosa propter in eadem re vel etiam in diversis scibilium scitorumque distantiam, differentiam, et contrarietatem. Gemit autem «sub pondere cymba» propter vestigationis huiuscemodi laborem et difficultatem. Accipit etiam illa « multam rimosa paludem ». Sive enim eligat voluntas sive fixum teneat intellectum, ut hec temporalia speculetur, inter actum et actum fluxibilium noticia voluptuosarumque rerum illecebre veluti per rimas intrant. Quod per Stygie paludis aquas, quas "odiorum gurgitem" interpretari diximus, significatur. Considerantibus enim per speculationem inferna quid magis occurrit quam rerum odium fugiendarum? Ceterum, ut dicendum est, intellectus noster est in potentia quicquid sciri potest, actu vero cum re quam intelligit modo quodam idem est. Et quoniam omnes naturaliter scire desiderant, dixit vates egregius: «Stabant orantes primi transmittere cursum, tendebantque manus ripe ulterioris amore». Cum enim in ripa sit voluntas, permanens scilicet in re scita, in ripam ulteriorem, hoc est alterius rei noticiam, desiderat penetrare. «Navita sed tristis nunc hos, nunc accipit illos, ast alios longe summotos arcet arena». Liberum enim arbitrium, quod, ut dictum est, per Charonem navitam figuratur, non omnes recipit in indaginem speculationis: alios etenim alio ducit et flectit. Et licet omnes sciendi cupiditate flagrent, pauci tamen hanc viam eligunt et sequuntur. "Tristis" autem "navita" dixit propter anxietatem et curam eligendi, quod est proprie libertatis arbitrii, ut sit hoc eius perpetuum epithetum, vel "tristis", inquit, id est "severus et prudens", quoniam severitatis et sapientie sit eligere dimissis voluptatum illecebris et aliis errantium mentium blandimentis hoc quod dicimus speculari, ut "tristis" sit hoc sensu non semper et in omnibus decens verbum sed rei pro tempore conveniens adiectivum. Ergo «alias animas, que per iuga longa sedebant, deturbat laxatque foros ». Iuga sunt colles et summitates montium, sunt et remigum sedilia, que transtra dicimus. Etenim teste Servio "Iyga" Greci vocant que transtra Latine nos appellare solemus. Fori vero loca plana classium sunt. Nunc vero per animas longis insidentes iugis quid intelligere possumus nisi varios voluntatis impetus et affectus quos solent per animum usitatius quam per animam significare? Ut Lucanus: «Fert animus causas tantarum dicere rerum», et ante ipsum Naso: «In nova fert animus mutatas dicere formas corpora», et Statius: «Tunc aperit quis fulmen agat, quis sidera ducat spiritus, unde animi fluviis, que pabula ventis». Ut hic possimus animas intelligere pro affectibus quibus anima ducitur. Verum liberum arbitrium, cuius est omnes anime volentis affectus ad id ducere quod decrevit, cum ipsum sit, ut quam pluries diximus, rationis et voluntatis actus videns sapientes affectus, unum eligit, reliquos vero, sive iugis, hoc est remigaturi transtris, insideant sive foris, locis scilicet navis planis atque capacibus, obversentur, vacuare cogit foros et ab ipsis arcet sedilibus. Unde dixit: «Laxatque foros». "Laxare" quidem "ampliare" dicimus. Turba quidem loco pulsa, que prius reddebat spacium arctum, absentia facit amplum. Nam quod prius dixerat, «Stabant orantes primi transmittere cursum, tendebantque manus ripe ulterioris amore. Navita sed tristis nunc hos, nunc accipit illos, ast alios longe summotos arcet arena», et que paulo post subicit, «Hec omnis quam cernis inops inhumataque turba est. Portitor ille Charon, hi, quos vehit unda, sepulti. Nec ripas datur horrendas et rauca fluenta transportare priusquam sedibus ossa quierunt. Centum errant annos volitantque hec littora circum; tum demum admissi stagna exoptata revisunt», hec, inquam, omnia ex vanis opinionum quas gentiles habuerunt erroribus et hystorie fide sumpta confictaque sunt. Unde, ut aliquando de Charone concludam, scire oportet quod, ut apud Diodorum Siculum, maxime autoritatis hystoricum, legitur, volunt Egiptii quicquid eruditissima Grecia precipuum habuit ab Egiptiis mutuatum, «traduntque sacerdotes Egiptii, ut in sacris libris scriptum est, pervenisse ad eos Orpheum, Museum, Melampodem, Dedalum, preterea Homerum poetam, Lycurgum Spartanum, Solonem Atheniensem, Platonem philosophum, Pythagoram Samium, et Eudoxum mathematicum, Democritum etiam Abderitem, et Enopidem Chium, omniumque horum signa ostendunt». Et ne cuncta Diodori prosequar sed ad ea que de inferno Charoneque refert veniam, subdit, ut michi transtulit vir optimus Leonardus Aretinus, utriusque lingue peritus: «Orpheum namque musicum omnem initiationem atque ea que circa illius fallaciam fiunt orgia infernique fictionem ab eis sumpsisse dicunt. Osiridis etenim atque Dyonisii initiationem itemque Isidis atque Cereris eandem esse nichilo penitus nisi nominibus immutato. Penas autem», inquit, « malorum apud inferos atque piorum campos phantasmatumque figmenta inducere ea que circa funera Egiptii faciunt imitantem; Mercurium enim animarum traductorem secundum antiquam consuetudinem fecisse. Aiunt enim apud Egiptios hunc ritum fuisse, ut Apidis corpus Mercurius usque ad quendam locum ferret ibique ei traderet qui iuxta Cerberum accubat. Quam rem ab Orpheo inventam Homerum postea secutum esse affirmant, qui in carminibus suis sic inquit: "Mercurius autem Cyllenius animas advocat heroum virgam gerens manibus", et infra: "Erantque iuxta Occeani fluxus atque albam petram, alii vero iuxta portas solis et plebem somniorum. Statim autem veniunt in pratum herbosum ubi habitant anime umbreque egrorum". Occeanum quidem aiunt poetam appellare fluvium Nili quia ita illum Egiptii patrio sermone vocant; solis vero portas Heliopolim civitatem intelligere; pratum vero et fabulosam habitationem eorum qui migrant e vita locum circa paludem quam Acherusiam dicunt velle ostendere (est enim hec palus Memphi propinqua, ubi campi sunt olivis, lotis, et calamis pleni amenique aspectu); ideoque dictum esse hec loca mortuos incolere, quod Egiptiorum maxima plurimaque sepulcra hoc in loco sint. Translatis enim cadaveribus per fluvium Nilum atque Acherusiam paludem in his sepulcris corpora ponunt. Convenire autem dicunt et alia plura que Greci de inferis fabulantur his appellationibus que etiam nunc apud Egiptios sunt: cymbam que corpora transvehit "barim" vocari, nummum vero qui pro mercede naute datur "obolum" ab Egiptiis dici; nautam vero ipsum qui corpora transvehit Egiptia lingua Charonem appellari. Esse preterea dicunt circa hec loca nocturne Hecates templum et Cocyti atque Lethes ferreas portas». Hec omnia curiosissimus Diodorus. Et hoc est quod apud Alexandrum legitur Stygem esse paludem limosam in extrema Egipti parte papiris refertam transituque difficilem, iuxta quam membra Osiridis a fratre mortui tandem reperta tumulata sunt. Sed ad Charonem revertamur. Si Diodorum Siculum sequi volumus, nomen hoc ab Egiptiis sumptum esse videtur, qui nautam vectorem funerum per Acherusiam paludem non proprio sed communi appellativoque vocabulo Charonem dicunt. Sumpsit autem aspirationem post primam nominis litteram apud Grecos ne forte barbarum videretur. Nam ut proximo capitulo dictum fuit, et cognatio facilisque mutatio est c simplicis in ch, sive cappa in chi; vel, quia Charon nauta est Stygie paludis, que tristicia interpretatur, ut multotiens dictum est, "achea" autem "dolor" vel "tristicia" dicitur, unde, ut proximum sit naute nomen nomini fluvii, sumpsit aspirationem. Ex quo Virgilius dixit: «Navita sed tristis nunc hos, nunc accipit illos». Et hec de Charone dicta sufficiant.

<sal. lab. 4.2.9>	De aureo ramo quem apud Maronem Eneas ad inferos detulit. Aureo ramo vult Virgilius suum Eneam, quo transeat ad inferos, indigere. Unde Sibillam introducit in hec verba loquentem: «Accipe que peragenda prius. Latet arbore opaca aureus et foliis et lento vimine ramus, Iunoni inferne dictus sacer; hunc tegit omnis lucus et obscuris claudunt convallibus umbre. Sed non ante datur telluris operta subire auricomos quam quis decerpserit arbore fetus. Hoc sibi pulcra suum ferri Proserpina munus instituit. Primo avulso non deficit alter aureus, et simili frondescit virga metallo. Ergo alte vestiga oculis et rite repertum carpe manu; namque ipse volens facilisque sequetur si te fata vocant; aliter non viribus ullis vincere nec duro poteris convellere ferro ». Ad cuius rei intelligentiam ponam quid super hoc Servius scribit. Dicit ergo: «Licet de hoc ramo qui de sacris Proserpine scripsisse dicuntur quiddam esse misticum affirment, publica tamen opinio hoc habet. Orestes post occisum Thoantem in regione Taurica cum sorore Iphigenia, ut supra diximus, fugit et Dyane simulacrum inde sublatum haud longe ab Aricia collocavit. In huius templo postmodum mutatum ritum sacrificiorum. Fuit enim arbor quedam de qua infringi ramum non licebat. Dabatur autem fugitivis potestas ut, si quis exinde ramum potuisset auferre, monomachia cum fugitivo templi sacerdote dimicaret. Nam fugitivus illic erat sacerdos ad pristine imaginem fuge. Dimicandi autem dabatur facultas quasi ad pristini sacrificii reparationem. Nunc ergo istum inde sumpsit colorem. Ramus necesse erat ut et unius causa interitus: unde et statim mortem subiungit Myseni; et ad sacra Proserpine accedere nisi sublato ramo non poterat. Inferos autem subire hoc dicit, sacra celebrare Proserpine. De reditu autem anime », dicit, «novimus Pythagoram Samium vitam humanam divisisse in modum y littere, scilicet quia prima etas incerta sit, quippe que adhuc se nec vitiis nec virtutibus dedit: bivium autem y littere a iuventute incipere, quo tempore homines aut vitia, id est partem sinistram, aut virtutem, id est dexteram partem, sequuntur. Unde ait Persius: "Traducit trepidas ramosa in compita mentes". Ergo per ramum virtutes dicit esse sectandas, qui est y littere imitatio; quem ideo in silvis latere dicit, quia re vera in huius vite confusione ex maiore parte vitiorum virtutis integritas latet. Alii dicunt in eo ramo aureo inferos peti, quod divitiis facile mortales intereunt. Tyberianus "aurum, quo precio reserantur limina Ditis"». Hec equidem Servius. Ex quibus percipi potest hunc ramum vitam humanam esse. Qua quidem induta anima transit ad inferos iuxta Platonis sententiam, que prius sedem habebat in stellis. Sed hec Serviana quilibet recipiat et adaptet ut placet; nos autem ad sensum quem premisimus redeamus. Allegorizator Virgilii per ramum hunc intelligit philosophiam. Ego vero superius antecedente capitulo dixi per hunc ramum aureum sapientiam designari, que quidem est divinarum humanarumque rerum scientia, sine qua non potest esse contemplatio, que fugiendarum eligendarumque rerum iudex est. Hec quidem sapientia scientia est scientiaque perficitur. De qua dixit sapiens: «Aurum et multitudo gemmarum et vas preciosum, labia scientie». Quod exponens venerabilis Beda dixit: «Aurum est vigor sapientie; multitudo gemmarum, varietas virtutum; vas preciosum est ipse conversus ». Ecce labia scientie aurum sunt, et ipsa sapientia scientia est, sed universalis, divinarum scilicet et humanarum rerum, ut proxime et ab omnibus diffinitum est. Et ut aurum pro sapientia sumi nemo dubitet, audiamus divum Gregorium Moralium quarto super illis verbis, «qui possident aurum», Iob, tertio capitulo. Scribit enim: « Quid vero aurum nisi sapientiam appellat? ». Et subdit: «De quo per Salomonem: "Thesaurus desiderabilis requiescit in ore sapientis". Aurum enim sapientiam vidit, quam thesaurum vocavit. Que et recte auri appellatione signatur, quia, sicut auro temporalia, ita sapientia bona eterna mercantur. Si aurum sapientia non esset, nequaquam Laudocie ecclesie ab angelo diceretur: "Suadeo tibi emere aurum ignitum". Aurum quippe emimus cum accepturi sapientiam, prius obedientiam prebemus». Hec pater ille Gregorius, ut nullus in dubium revocet aurum aptissime pro sapientia designari. Ponit ergo Virgilius arborem hanc aureis fecundam ramis pro sapientia et veritate, que fons est sapientie. Ramus autem partem vel actum aliquem veritatis et sapientie notat. «Latet» autem «arbore opaca aureus et foliis et lento vimine ramus, Iunoni inferne dictus sacer; hunc tegit omnis lucus et obscuris claudunt convallibus umbre». Quid est hec arbor opaca qua latet ramus aureus foliis et lento vimine nisi veritas, quam, «sicut ait Democritus »teste Cicerone, natura« in profundo» «penitus abstrusit»? Hec enim opaca et obscura est et quam nemo totam unquam potuerit agnoscere. Quo sensu C. Sollius Apollinaris, qui et Sidonius dictus est, vere et scite scripsit: «Tanta nullus scit, michi crede, quanta nescit». Habet tamen hec arbor opaca, quam «tegit omnis lucus et obscuris claudunt convallibus umbre», latentem ramum aureum «foliis et lento vimine», sicut optimus vatum ait. In quibus verbis admirari licet Maronis ingenium et scientie profunditatem. Opaca quidem arbor, hoc est obscura profundoque penitus abstrusa veritas, latet. Tegit enim ipsam omnis lucus, hoc est rudis et indigesta materies, rerum videlicet principia, que nondum ad ultimum etiam in corporalibus rebus ac visibilibus scita sunt. Claudunt etiam umbre convallibus obscuris propter ignotas veritates, quibus hinc inde quelibet veritas circumclusa est. Nam ut cetera transeam, quelibet conclusio duabus propositionibus, quarum utraque suo concluditur syllogismo, diducitur et probatur. Cuius quecunque pars ignoretur, negetur, vel revocetur in dubium, quo clara fiat, suum exigit argumentum; ut, quo —non dicam certa sed probabilis —veritas una fiat, infinitis probationibus egeamus. Bene igitur absoluta, principalis, et germana veritas, que scilicet germen est, fons, et principium omnium veritatum, omni luco tegitur et obscurarum convallium umbris clauditur et occultatur, principio videlicet rerum, quod ignotum est, et tenebris syllogismorum quos exigit probatio veritatum. Hac autem «opaca arbore latet aureus et foliis et lento vimine ramus»: in hac enim veritate obscura latet ramus aureus foliis et lento vimine. Quid est ramus aureus nisi splendens aliqua veritas et apparens, que per sapientiam ab opaca illa arbore qua (id est in qua) latebat velut evellitur, quo «avulso non deficit alter aureus, et simili splendescit virga metallo»? Sumpta quidem veritas sequacem aperit veritatem, ut in infinitum pateat iste processus nec intellectus humani viribus possit, dum vivimus, expediri. Ceterum aureus est iste ramus «foliis et lento vimine»: per vimen enim, quod est thyrsus, stirps, et essentia rami, substantialia, per folia vero, que sunt ornatus arborum et ramorum, accidentalia designantur. Quibus quelibet veritas probatur, ostenditur, persuadetur. «Hoc» autem «sibi pulcra suum ferri Proserpina munus instituit». Quod ideo dictum est, quoniam Proserpina, que pro frugibus ponitur, ut superius libro tertio, ubi de progenie Saturni tractavimus, probatum est, sive, velut ibidem clare diximus, rapiatur ad cibum sive terre subseratur ad fructum vel etiam pro cibatione sumatur, sicut hoc libro, ubi de descensu Thesei atque Perithoi disputavimus, tactum est, sapientia in omnibus, maxime quidem cum ad speculandum descendimus, egeamus. Nisi quidem nobis sapientia semper assit cum cibamur ad victum, congregamus ad lucrum, vel generare credatur Hadonim, hoc est voluptatem, ista Proserpina, vel nos nichil agere vel infeliciter agere necesse est. Unde scitissime dixit Maro: «Hoc sibi pulcra suum ferri Proserpina munus instituit. Ergo alte vestiga oculis et rite repertum carpe manu; namque ipse volens facilisque sequetur, si te fata vocant; aliter non viribus ullis vincere nec duro poteris convellere ferro». Cuncta hec naturam sapientie respiciunt. Alte quidem, id est profunde vel ardue, sapientia vestiganda est, oculis scilicet intellectus, non corporis; invisibilis enim est. Et ramum «rite repertum carpe manu». Scientia quidem nisi rite discatur, non perficeret sapientiam. Etenim, ut in Arithmetice principio scripsit Boetius, postquam subiecta quadruvii numeravit, «si quatuor illis careat inquisitor, verum invenire non possit, ac sine hac quidem speculatione veritatis nulli recte sapiendum est ». Et subdit: « Est enim sapientia earum rerum que vere sunt cognitio et integra comprehensio. Quod hec qui spernit, id est has semitas sapientie, ei denuntio non recte philosophandum ». Hec Boetius. Est enim huius sapientie inveniende via trivium atque quadruvium, que qui neglexerit in vanum pro ea consequenda laborabit. His igitur adhibitis annitendum est. «Namque ipse volens facilisque sequetur, si te fata vocant; aliter non viribus ullis vincere nec duro poteris convellere ferro». «Si te fata vocant », id est dei dispositio; « aliter non viribus ullis vincere ». Nam ut idem vates ait: «Heu nichil invitis fas quemquam fidere divis!». Optanti vero Enee ramum hunc offerri «gemine forte columbe ipsa sub ora viri celo venere volantes et viridi sedere loco». Columbe vero, sicut precedente libro diximus capitulo de Arpyis, speculationem significant propter volatus altitudinem, qua via sola pervenitur ad arborem auream, id est sapientiam. Duas autem columbas ponit Virgilius, quoniam sapientia tam divina quam humana vestigat. Argonaute vero solum unam habuerunt, quia solum humana secuti sunt. He autem columbe «inde ubi venere ad fauces grave olentis Averni, tollunt se celeres liquidumque per aera lapse sedibus optatis gemina super arbore sidunt». Speculantes enim mox ut sentiunt gravem odorem Averni, hoc est temporalium turpitudinem, exiliunt celeres, id est elevantur, et lapse per aera liquidum, hoc est clarum aerem, descendentes a sublimitate videlicet rerum divinarum ad temporalium infimam crassitudinem, gemina super arbore, hoc est sapientia, sidunt, gemina scilicet propter divinarum et humanarum rerum scientiam. Et quoniam de hac arbore satis disputatum est, et si qua restant facillimum est cuilibet adaptare, ad alia procedamus. Verum quia iam induximus aureo ramo divitem Eneam a Charone susceptum, ut terminum huic descensui, qui contemplationis est, prosequamur, videamus per ordinem quid noster Mantuanus velit, ut his explicitis ad nostrum Herculem et heroice virtutis actus disputatione debita redeamus.

<sal. lab. 4.2.10>	De Myseno et eius morte. Primum ergo quod humana contemplantibus occurrit, mors est ipsa mortalium. Unde sequitur autor de morte Myseni: «Atque illi Mysenum in littore sicco, ut venere, vident indigna morte peremptum, Mysenum Eolidem, quo non prestantior alter ere ciere viros Martemque accendere cantu. Hectoris hic magni fuerat comes, Hectora circum et lituo pugnas insignis obibat et hasta. Postquam illum vita victor spoliavit Achilles, Dardanio Enee sese fortissimus heros addiderat socium, non inferiora secutus. Sed tum, forte cava dum personat equora concha, demens, et cantu vocat in certamina divos, emulus exceptum Triton, si credere dignum est, inter saxa virum spumosa immerserat unda». Hec de Myseno Virgilius. Diutius autem cogitanti quid tantus autor intellexerit pro Myseno, cum viderem rem hanc occulto sepultam esse misterio patremque meum Iohannem Boccatium hoc tribuere tum hystorie, tum nature, huic quidem quod Eoli filium dicat, qui rex ventorum sit, quoniam, cum tubicina fuerit, et tube sonus vento, spiritu scilicet, per fistulam illam misso generetur et fiat, non incongrue finxit ipsum Virgilius utpote tubicinam Eoli filium, qui ventorum flatibus moderetur, sicut et ille spiritui quem tube cannula tubator emittat. Et hec quidem optime optimus pater meus. Sed ut sepe diximus, allegoricus sensus talis rationis est quod possit multipliciter variari, nec nova inventio damnat que priscorum diligentia tradidit. Quare et in hoc sicut et ferme in reliquis aliquid quod Maronis intellectui plene satisfaciat conemur excudere. Boccatius etenim nature et hystorie, ut videre possumus, satisfecit. Sed quid est Mysenum Hectoris tubicinam prius fuisse, deinde secutum Hectore mortuo nostrum Eneam? Quid pugnasse cum Tritone? Quid Enee per contemplationem ad inferos descensuro fuisse premortuum? Quid Troianis apud Strophades pugnam cum Arpyis, ut tertio Eneidos legitur, inituris specula dare signum ab alta? Dicamus igitur Mysenum figuram actus et habitus irascibilis obtinere. Que quidem potentia et actus eius militat anime ad ardua et difficilia se erigenti. Unde, quoniam Hector bellicosissimus fuit, sibi dicitur militasse. Sic enim inquit Maro: « Hectoris hic magni fuerat comes ». Non solum autem hec potentia hortatur sed militat. De primo scriptum est: «Quo non prestantior alter ere ciere viros Martemque accendere cantu». Reliquum quod ad militiam pertinet tangitur: « Hectora circum et lituo pugnas insignis obibat et hasta». Postquam autem Enee comes fuit, sibi et sociis cum Arpyis, hoc est avaricia, pugnantibus «dat signum specula Mysenus ab alta ere cavo». Sed contemplationi vacaturo, dum ad infernum descendit, premoritur Mysenus. Vitia siquidem contemplantibus non est opus pugna vel labore. Sola quidem speculantes ratione contenti, quam in Sibilla figuravit Maro, eunt et redeunt ab inferno. Unde et timentem Eneam variarum monstra ferarum, Centauros scilicet, Scyllasque biformes, Briareum, Hydram, Chimeram, Gorgones, Arpyas ac Geriona, cum «corripit subita trepidus formidine ferrum strictamque aciem venientibus offert», Sibilla monuit «tenuis sine corpore vitas volitare cava sub imagine forme ne ruat et frustra ferro diverberet umbras». Nam quod superius eadem Sibilla dixerat, «Tuque invade viam vaginaque eripe ferrum. Nunc animis opus, Enea, nunc pectore firmo», ad aliud pertinet sacramentum. Aut enim ibi servivit littere, hic vero veritati, aut ibi magicum descensum tetigit, quem ferunt ense nudo cum umbras evocant celebrari, quemque volunt aliqui occiso Myseno (non enim absque humano sanguine fieri dicitur) Eneam, cum ad Averni venisset lacum, Cumana docente Sibilla sacris execrabilibus perfecisse. Quod quidem Virgilius taliter figmento permiscuit quod nunc hoc, nunc illud videatur autor suis carminibus intendisse. Sed ad allegoriam nostram amodo revertamur. Enee igitur et Troianis pugnam conserentibus cum Arpyis «dat signum specula Mysenus ab alta». Licet enim peccatum avaricie, quod significatur per Arpyas, sit spirituale, hortatu monituque Myseni, irascibilis scilicet habitus, declinatur. Est enim difficile vincere cupiditatem avaricie, cum obiectum presertim vite necessarium invitat. Accedit ad hec quod, cum vis irascibilis ad concupiscibile pertineat sed arduum et difficile, et avaricia ipsa cupiditas sit insatiabilis alieni, cupiditatem in eadem ratione cupiditati resistere grave et arduum est. Ex quo non undecunque sed «specula Mysenus ab alta», hoc est a summitate et arduo rationis, dat signum. Et quando? Cum epulantur et ipsum obiectum magis movet. Tunc enim descendunt Arpye, hoc est rapacitatis affectus, «contactuque omnia fedant». Nec immerito finxit Maro quod «una in precelsa considens rupe Celeno» venturam famem pugnantibus nuntiaret. Celeno quidem, ut dicit Alexander, quasi nigrum et occultatio dicta est. Quid enim ex occultatione rerum que rapte fuerunt sequitur ni videre quod ex eis nil contingere per avariciam audeamus? Etenim rapacitatis affectus non est solum est ut accipiat sed etiam ut conservet. Ex quo vates egregius fingit quod una ex Arpyis Celeno divinat famem Troianis quoniam illa celatio ad hoc pertinet, ut nichil omnino penitus absumatur ab avaris etiam propter victum ex his que celant, congregant, et recondunt. Imo ut Terentianus inquit Davus de amico summo suo et populari Geta: «Unciatim vix de demenso suo suum defraudantes genium comparcunt miseri». Mysenus ergo, hoc est irascibilis ratio seu potentia que pugnantibus adest contemplantibus et in infernum descendentibus mortua sepelitur, operatione quidem cessante mortua est quodam modoque sepulta. Et ut hoc planum faciam et ad Myseni mortem quod superest veniamus (est enim plena misteriis): mare quidem quoniam semper est in motu fluxibile tempestatibusque suppositum, rerum temporalium figuram et typum habet, que quam graviter et quam vehementer nos permoveant et ad se trahant omnes videmus. Opes enim, honores, et dignitates et, ut cum apostolo rectius atque divinius loquar, «concupiscentia carnis, concupiscentia oculorum, et superbia vite» tantum possunt quod videntes et cognoscentes, licet ratio contrarietur, ad se trahant, alliciant, atque ligent. Etsi Mysenus, qui vim irascibilis habet, obstet, «tum, forte cava dum personat equora concha, demens, et cantu vocat in certamina divos, emulus exceptum Triton, si credere dignum est, inter saxa virum spumosa immerserat unda». Contra vim enim illorum trium que noster apostolus per concupiscentias oculorum et carnis et vite superbiam designavit (quorum quoniam tria sunt, Triton a triade dictus figuram habet) certans immergitur Mysenus, hoc est vis irascibilis, quam harum rerum potentia mergit, superat, atque vincit. Unde divine noster et Latialis Homerus huic sensui serviens inquit: «Spumosa immerserat unda». Spuma namque superfluitas, pinguedo quedam, sal, et digestio maris et aquarum est. Temporalium quidem abundantia, illecebre, sapor, atque saturitas virtutem irascibilis, licet clamet et cava personet equora concha, superat atque vincit. Sed ne videar per transitum exponere velle Virgilium, qui, cum teste Servio totus scientia plenus sit, sed ipso sexto, de quo iam multa diximus, profundius hoc attingat, et ob id esset diligentioris examinis curiositate tractandus, amodo de hoc dimittam ut locum relinquam aliis ubi valeant speculari. Quibus si recedere voluerint ab allegorizatore Virgilii vel a Placiade Fulgentio Mitologiarum libris vel eo tractatu quem scripsit ad Catum de intellectu librorum Virgilii vel a Remigio super Martianum Capellam vel ab Alberigi Scintillario, sive, ut multi tradunt, Alexandri, vel quem super omnes referre decet, a divina traditione Boccatii, libere possint speciosum aliquid commentari. Cedo locum nec semina quedam, licet pauca, piget eis iecisse, quibus alacrius atque copiosius scribere valeant et invenire. Sentio quidem vacare quam plurima que divina poterunt ingenia laudabiliter aggredi non solum cum gloria non parva scribentis sed cum multa studentium utilitate, remittantque michi precor et senectuti laborem istum contentique sint quod ad Herculem nostrum, magna quidem et multa, quoniam ab eo nimis recessimus, redeamus.
