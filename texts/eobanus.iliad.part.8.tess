<eoban. il. 8.1>	Et iam prima novo terras Aurora revisens
<eoban. il. 8.2>	Lumine lustrabat, croceos nitidissima vultus,
<eoban. il. 8.3>	Concilium cogit divum pater atque hominum rex,
<eoban. il. 8.4>	Qua suprema sita est stellantis regia coeli.
<eoban. il. 8.5>	Omnibus hic tacitis, tum sic est Iuppiter orsus:
<eoban. il. 8.6>	Coelicolae magni, quicunque huc diique deaeque
<eoban. il. 8.7>	Venistis, capite haec animis, et discite toto
<eoban. il. 8.8>	Pectore, quae dicam, quae me depromere certa
<eoban. il. 8.9>	Mens ratione iubet, quibus haustis auribus aequis
<eoban. il. 8.10>	Nemo sit e vobis qui contradicere verbis
<eoban. il. 8.11>	Audeat, is fierit seu mas, seu foemina, verum
<eoban. il. 8.12>	Pareat, et mea dicta probet, ne forte volentem
<eoban. il. 8.13>	Impediat, quae nunc nulla mutabilis arte
<eoban. il. 8.14>	Perficere est animus: quemcumque ex ordine vestro
<eoban. il. 8.15>	Auxilio Danaumve armis, Troumve profectum
<eoban. il. 8.16>	Audiero, vel ego hunc deformi verbere caesum
<eoban. il. 8.17>	Ridendum superis, et in haec mea regna remittam:
<eoban. il. 8.18>	Aut hinc ad Stygias Plutonia regna paludes
<eoban. il. 8.19>	Detrudam, qua vasta patent immanis abyssi
<eoban. il. 8.20>	Tartara, qua duro stant portae adamante revinctae,
<eoban. il. 8.21>	Ferreaque Eumenidum tam longe tecta sub imis
<eoban. il. 8.22>	Dissita terrarum, quam longe hinc restat eundum
<eoban. il. 8.23>	In terras spacium. vosque hac ratione scietis,
<eoban. il. 8.24>	Quam sim vos inter longe fortissimus omnes.
<eoban. il. 8.25>	Quare agite, ut mea dicta omnes vera esse sciatis,
<eoban. il. 8.26>	Efficite e coelo dependeat aurea restis,
<eoban. il. 8.27>	Quam cuncti manibus prensantes diique deaeque
<eoban. il. 8.28>	Detrahite in terram superis me sedibus unum,
<eoban. il. 8.29>	Vanus et ille labor vires frustrabitur omnes,
<eoban. il. 8.30>	Vanus et is conatus erit, vestra irrita virtus.
<eoban. il. 8.31>	At mihi si libitum fuerit, vos desuper omnes
<eoban. il. 8.32>	Solus ego in terras et in aequora vasta,
<eoban. il. 8.33>	Fune traham, facili conamine, et absque labore.
<eoban. il. 8.34>	Idem ego si cupiam, sursum huc trahere omnia possim,
<eoban. il. 8.35>	Ad summas coeli partes huc reste ligata:
<eoban. il. 8.36>	Tantum homines supero propria virtute, deosque.
<eoban. il. 8.37>	Iuppiter haec: intra se longa silentia divi
<eoban. il. 8.38>	Continuere omnes, reputantes mentibus altis
<eoban. il. 8.39>	Acria dicta Iovis. tandem alta silentia rumpens
<eoban. il. 8.40>	Talibus alloquitur genitorem caesia Pallas:
<eoban. il. 8.41>	O pater altitonans Saturnie, maxime regum,
<eoban. il. 8.42>	Nos quoque compertum non dissimulanter habemus,
<eoban. il. 8.43>	Quam sit in omnigenis tua magna potentia rebus,
<eoban. il. 8.44>	Quam longe superes alios virtute: sed aegris
<eoban. il. 8.45>	Nos animis alii clades spectamus Achivum,
<eoban. il. 8.46>	Quorum tot latis cumulari funera campis,
<eoban. il. 8.47>	Et cadere indigna tot corpora morte videntes,
<eoban. il. 8.48>	Ipsorumque vices et tristia fata dolemus.
<eoban. il. 8.49>	Nunc quia tu prohibes suffragia ferre relictis,
<eoban. il. 8.50>	Auxilioque levare viros, nos bella sinemus
<eoban. il. 8.51>	Qualiacunque gerant, nec nos miscebimus armis.
<eoban. il. 8.52>	Sed si consiliis egeant, et nostra requirunt,
<eoban. il. 8.53>	Pace tua dabimus quae possumus omnia, prompta
<eoban. il. 8.54>	Rebus in afflictis, ne te aversante relicti
<eoban. il. 8.55>	Omnes intereant. cui talia verba loquutae
<eoban. il. 8.56>	Iuppiter arridens: Animo mea filia forti
<eoban. il. 8.57>	Esto, inquit, confide, feres quaecunque petisti.
<eoban. il. 8.58>	Nam tibi gratificari animo sententia certa est
<eoban. il. 8.59>	Fixa meo. Sic dixit, et ad iuga splendida currus
<eoban. il. 8.60>	Iungit equos celeres, et comptis crinibus auro
<eoban. il. 8.61>	Insignes: mox arma manu capit aurea, circumque
<eoban. il. 8.62>	Induit ipse sibi, tum longae verbera virgae
<eoban. il. 8.63>	Auro intersectae forti capit aurea dextra,
<eoban. il. 8.64>	In currum insiliens, et equorum terga flagellis
<eoban. il. 8.65>	Pungit agens, celerique iubet properare volatu.
<eoban. il. 8.66>	Illi inter coelum medii terramque volabant,
<eoban. il. 8.67>	Aera scindentes, et inanes cursibus auras,
<eoban. il. 8.68>	Donec ad arboribus densam frondentibus Idam,
<eoban. il. 8.69>	Foecundamque feris, ad summi culmina montis
<eoban. il. 8.70>	(Gargara voce vocant) ubi templum illi, ara, nemusque
<eoban. il. 8.71>	Relligione patrum longa sacrata manebant.
<eoban. il. 8.72>	Quo postquam pervenit, abactos curribus altis
<eoban. il. 8.73>	Solvit equos, densoque super contexit amictu
<eoban. il. 8.74>	Fumantis nebulae: tum summi in vertice montis
<eoban. il. 8.75>	Ipse sedens, sacrae spectabat moenia Troiae,
<eoban. il. 8.76>	Castraque Graiorum, stantesque in littore naves.
<eoban. il. 8.77>	Et iam tempus erat, dapibus mensisque remotis
<eoban. il. 8.78>	Discurrunt sua quisque petens tentoria, bello
<eoban. il. 8.79>	Arma resumentes, se quisque nitentibus armis
<eoban. il. 8.80>	Ornantes Danai: nec secius arma petebant
<eoban. il. 8.81>	Sumebantque Phryges, quamvis tot ab hoste redacti
<eoban. il. 8.82>	Ad paucos, duri tamen in certamina Martis
<eoban. il. 8.83>	Non timido venturi animo, cogentibus ipsos
<eoban. il. 8.84>	Casibus extremis, defendere ab hoste potenti
<eoban. il. 8.85>	Pignora, et uxores, carosque a morte parentes,
<eoban. il. 8.86>	Cognatosque alios. patefactis ergo repente
<eoban. il. 8.87>	Liminibus portarum, ex urbe tot agmina cursu
<eoban. il. 8.88>	Et pedites equitesque ruunt in plana citato
<eoban. il. 8.89>	Aequora camporum: quae postquam ex ordine stantes
<eoban. il. 8.90>	Utraeque tenuere acies, infestaque telis
<eoban. il. 8.91>	Tela repercussis sonuerunt ictibus, hastis
<eoban. il. 8.92>	Hastae insultantes, et scutis scuta vicissim
<eoban. il. 8.93>	Haererent condensa, viro vir, pes pede pressus,
<eoban. il. 8.94>	Armaque multiplici longo clangore sonarent,
<eoban. il. 8.95>	Tum vires patuere, et fortia pectora bello,
<eoban. il. 8.96>	Atque animi, quos quisque suo sub pectore ferret.
<eoban. il. 8.97>	Hic fremitus gemitusque virum sub marte cadentum
<eoban. il. 8.98>	Sanguineo, et clamor vincentum laetus ad auras.
<eoban. il. 8.99>	Iamque graves fuso currebant sanguine rivi,
<eoban. il. 8.100>	Plurima iam crescens miscebat corpora strages
<eoban. il. 8.101>	Troianis Danaisque cadentibus undique, ab ortu
<eoban. il. 8.102>	Solis ad usque diem medium victoria cursu
<eoban. il. 8.103>	Stabat in ancipiti. sumpta tum Iuppiter aurea
<eoban. il. 8.104>	In manibus libra, diversaque fata duorum
<eoban. il. 8.105>	Lancibus imponit populorum, hinc Dardanidarum,
<eoban. il. 8.106>	Hinc Danaum, mediam librans ubi traxit in altum
<eoban. il. 8.107>	Ima petit fatum Danaum, terraeque resedit
<eoban. il. 8.108>	Sicut erat fixum: Troum coelestia versus
<eoban. il. 8.109>	Astra ferebatur. Sic postquam Iuppiter illum
<eoban. il. 8.110>	Fatalem esse diem Danais cognovit, ab Ida
<eoban. il. 8.111>	Fulgure terribili fulmen tonitruque corusco
<eoban. il. 8.112>	Misit in Argivos: quo fortia pectora nuper
<eoban. il. 8.113>	Attoniti, et stupefacti omnes in castra redibant,
<eoban. il. 8.114>	Ut non Idomeneus, non ipse maneret Achivum
<eoban. il. 8.115>	Arbiter Atrides, nec item duo fulmina belli
<eoban. il. 8.116>	Aiaces: solus remanebat ad agmina Nestor,
<eoban. il. 8.117>	Custos Graiugenum. sed enim nec et ille manebat
<eoban. il. 8.118>	Sponte sua: fugisset enim, reliquosque sequutus
<eoban. il. 8.119>	Castra revertisset: sed equo tardante moratus,
<eoban. il. 8.120>	Vulnere percusso teli, quod fortis ab acri
<eoban. il. 8.121>	Misit Alexander tormento, quod stetit alta
<eoban. il. 8.122>	In cervice tremens, primarum in parte iubarum,
<eoban. il. 8.123>	Qua locus est morti iumentis proximus atrae.
<eoban. il. 8.124>	Saucius ergo iugum sonipes dum concutit, et se
<eoban. il. 8.125>	Vulneris impatiens in crura attollit, habenasque
<eoban. il. 8.126>	Excutit e manibus domini, dum lora rescindens
<eoban. il. 8.127>	Ense secare parat senior, quibus ille quadrigae
<eoban. il. 8.128>	Iunctus erat, iam vectus equis volitantibus Hector
<eoban. il. 8.129>	Victor adest, Danaum fugientia pone sequutus
<eoban. il. 8.130>	Agmina, forte loco ferus oppressisset eodem
<eoban. il. 8.131>	Nestora, ni vocem bonus inclamasset Ulyssem
<eoban. il. 8.132>	Tydides: Laertiada consultor Ulysses,
<eoban. il. 8.133>	Quo fugis hinc praeceps? quid terga fugacia vertis?
<eoban. il. 8.134>	Ceu de turba aliquis vecors. num vulnera tergo
<eoban. il. 8.135>	Accipies? sed siste fugam, retroque revertens
<eoban. il. 8.136>	Affer opem, dum formidabilis Hectoris arma
<eoban. il. 8.137>	A sene propulsemus, et ipsum in tuta locemus.
<eoban. il. 8.138>	Sic ait. ast horum nihil exaudivit Ulysses,
<eoban. il. 8.139>	Praepropero cursu naves tendebat ad altas,
<eoban. il. 8.140>	Non secus ac prius institerat. nihilominus ipsis
<eoban. il. 8.141>	(Quanquam solus erat) Diomedes se inserit armis
<eoban. il. 8.142>	Pugnantem ante alios, et Nestoris ante iugales
<eoban. il. 8.143>	Constitit, his hominem verbis affatus amicis:
<eoban. il. 8.144>	O senior, cui multa negocia saepe facessunt
<eoban. il. 8.145>	Experti bello iuvenes, nunc ista senectus
<eoban. il. 8.146>	Te tua destituit, viresque exhaurit in aegro
<eoban. il. 8.147>	Corpore, nunc etiam comites te pectore tardi,
<eoban. il. 8.148>	Et pedibus remorantur equi. nunc ergo relinquens
<eoban. il. 8.149>	Hunc currum, conscende meum, simul experieris
<eoban. il. 8.150>	Quales ducat equos Troia inclyta, quos ego nuper
<eoban. il. 8.151>	Aeneae eripui, quam sint in bella feroces,
<eoban. il. 8.152>	Quam celeres validique equites. nunc ergo petentes
<eoban. il. 8.153>	Ibimus adversum Troas, tum sentiet Hector
<eoban. il. 8.154>	Quam forti torquere manu iacula omnia possim.
<eoban. il. 8.155>	Sic ait. at Nestor Diomedis dicta facessens
<eoban. il. 8.156>	Approbat, in currum ascendens: Stheneloque remoto,
<eoban. il. 8.157>	Ipse subit, vacuam siquidem tenuere quadrigam
<eoban. il. 8.158>	Cum Sthenelo bonus Eurymedon: Neleius heros
<eoban. il. 8.159>	Aurigae officium, Diomedes arma gerebat,
<eoban. il. 8.160>	Vibrabatque manu. iamque obvius egerat ipsis
<eoban. il. 8.161>	Hector equos, iam se expediens infestus in hostem
<eoban. il. 8.162>	Ipse ferebatur, quem Tydei filius hastam
<eoban. il. 8.163>	Misit in adversum: sed inanis ab Hectore magno
<eoban. il. 8.164>	Venit in aurigam (Thebaei hic filius alti
<eoban. il. 8.165>	Eniopeus erat) cui pectus adegit, et intra
<eoban. il. 8.166>	Mammillam stetit acre tremens in vulnere ferrum.
<eoban. il. 8.167>	Qui moribundus equos, et quae pauloante regebat
<eoban. il. 8.168>	Frena manu linquens, animaque abeunte supinus
<eoban. il. 8.169>	Excidit e curro, pavidosque hac ipse ruina
<eoban. il. 8.170>	Inde avertit equos. dolor Hectora magnus habebat
<eoban. il. 8.171>	Amissi aurigae: qui se mox proripit istinc,
<eoban. il. 8.172>	Inquirens alium qui frena gubernet equorum,
<eoban. il. 8.173>	Et moderetur equos, qui iam rectore carentes
<eoban. il. 8.174>	Nil poterant. Iam nactus erat quem crederet Hector
<eoban. il. 8.175>	Et cursus moderari, et equos compescere frenis,
<eoban. il. 8.176>	Iphitiden Archeptolemum, quem curribus altis
<eoban. il. 8.177>	Praeficit aurigam, tunc magna ibi facta fuisset
<eoban. il. 8.178>	Pernicies, stragesque virum promiscua Troum
<eoban. il. 8.179>	Et Danaum, clausi cum Troes in Ilio alto
<eoban. il. 8.180>	Sicut oves, pavidique latent sub matribus agni,
<eoban. il. 8.181>	Ni pater ipse hominum divumque hoc esse futurum
<eoban. il. 8.182>	Prospiciens, purum misisset ab aethere fulmen
<eoban. il. 8.183>	Terrifico sonitu, Diomedis ob ora superbi.
<eoban. il. 8.184>	Cuius ab ignito perculsi lumine, currum
<eoban. il. 8.185>	Aeripedes quatiunt, et tinctas murice habenas
<eoban. il. 8.186>	Nestoris e manibus rapiunt. quo territus ille
<eoban. il. 8.187>	Ostento: Tydide (inquit) converte retrorsum
<eoban. il. 8.188>	Et currus, et equos, naves fugiamus ad altas,
<eoban. il. 8.189>	Adverso Iove, nonne vides, quia nulla supersit
<eoban. il. 8.190>	Spes bona? nemo potest virtuti obsistere divum,
<eoban. il. 8.191>	Quantumvis valeat, quantovis robore praestet.
<eoban. il. 8.192>	Ille hodie hoc belli decus est laturus in hostem:
<eoban. il. 8.193>	Illud idem nobis post, si volet ipse, rependet.
<eoban. il. 8.194>	Reddidit huic contra Diomedes voce canorus:
<eoban. il. 8.195>	Vera quidem (fateor) nobis nunc omnia narras,
<eoban. il. 8.196>	Care senex: sed ut haec faciam, dolor urit acerbus
<eoban. il. 8.197>	Hunc animum, retrahitque pedes pudor, iraque mentem
<eoban. il. 8.198>	Extimulat, quando haec olim mea facta loquetur
<eoban. il. 8.199>	Improbus, et sese iactabit Troibus Hector,
<eoban. il. 8.200>	Tydiden fugisse suae formidine dextrae
<eoban. il. 8.201>	Perculsum, seque ad naves hunc usque sequutum.
<eoban. il. 8.202>	Haec ubi iactabit, mihi tum patefacta dehiscat
<eoban. il. 8.203>	Terra velim, Stygiasque adeam non mortuus umbras.
<eoban. il. 8.204>	Rettulit huic Nestor responsa Gerenius isthaec:
<eoban. il. 8.205>	Hei mihi magnanimi Tydei fortissime fili,
<eoban. il. 8.206>	Qualia nunc loqueris? Quod si te forsitan Hector
<eoban. il. 8.207>	Imbellem timidumque vocet, quis credere possit
<eoban. il. 8.208>	Troum, Dardanidumve, aut omni Troiadarum
<eoban. il. 8.209>	De numero? quarum tot straveris ipse maritos.
<eoban. il. 8.210>	His dictis avertit equos, currumque retorsit,
<eoban. il. 8.211>	Insanum cupiens belli vitare tumultum.
<eoban. il. 8.212>	Tum Troes reparati animis, tum fervidus Hector
<eoban. il. 8.213>	Tela intorquentes, fugientum terga sequuntur
<eoban. il. 8.214>	Terribili sonitu. ante alios fortissimus Hector
<eoban. il. 8.215>	Horrendum clamans, haec est probrosa loquutus:
<eoban. il. 8.216>	Tydida, ante alios quem nuper honore ferebant
<eoban. il. 8.217>	Eximio Danai, quem prima in sede locabant,
<eoban. il. 8.218>	Et potiore cibo venerati, et pocula vino
<eoban. il. 8.219>	Plena et prima dabant, posthac privabere tantis
<eoban. il. 8.220>	Laudibus, ab generoso animo delapsus, ad istam
<eoban. il. 8.221>	Pene puellari trepidam formidine mentem.
<eoban. il. 8.222>	Effuge, abi, ferto hinc oculos tam torva tuentes:
<eoban. il. 8.223>	Nam nec, ut optabas, tibi nostra intrare licebit
<eoban. il. 8.224>	Moenia, nec pulchras hinc asportare puellas:
<eoban. il. 8.225>	Quin potius tibi ego ipse malum dabo. talibus Hector
<eoban. il. 8.226>	Exprobrabat agens verbis Diomedea fortem.
<eoban. il. 8.227>	Tydides duplici turbatus pectora cura,
<eoban. il. 8.228>	Retrone vertat equos, redeatque in praelia pugnans,
<eoban. il. 8.229>	Ter cura haec animum subiit, ter magnus ab Ida
<eoban. il. 8.230>	Iuppiter intonuit, terrens, ne vertere retro
<eoban. il. 8.231>	Ausit equos, Teucris victi decora inclyta belli
<eoban. il. 8.232>	Sedare significans. successu animosior isto,
<eoban. il. 8.233>	Voce manuque suos hortatur et increpat Hector:
<eoban. il. 8.234>	Magnanimi Troes, Lyciique, et Dardana pubes,
<eoban. il. 8.235>	Nunc nunc este viri, nunc illas promite vires,
<eoban. il. 8.236>	Quas prius, et victum saepe ostendistis in hostem.
<eoban. il. 8.237>	Agnosco propensum animum Iovis altitonantis
<eoban. il. 8.238>	In mea vota dari: nostra est victoria, nostrum
<eoban. il. 8.239>	Hoc decus, haec bello nos gloria parta sequetur:
<eoban. il. 8.240>	Exitium Danais certum clademque minatur.
<eoban. il. 8.241>	Stulti, qui tales circum navalia muros
<eoban. il. 8.242>	Condiderint, turresque et fossas insuper altas
<eoban. il. 8.243>	Addiderint, infirma, et nullius omnia curae,
<eoban. il. 8.244>	Quae vel ab exigua nequeant mea parte morari
<eoban. il. 8.245>	Robora. nam facili fossam conamine saltus
<eoban. il. 8.246>	Transgredientur equi: quo postquam evasero victor,
<eoban. il. 8.247>	Attigeroque cavas naves, tum proximus ignem
<eoban. il. 8.248>	Quisquis erit, flammasque manu, stuppasque ministret,
<eoban. il. 8.249>	Subdita ut undivagas pascant incendia naves,
<eoban. il. 8.250>	Et fumo involvam Danaos, caedamque cadentes,
<eoban. il. 8.251>	Lymphatos atrae subita caligine noctis.
<eoban. il. 8.252>	His socios hortatus, equos quoque fatur ad ipsos:
<eoban. il. 8.253>	Xanthe volans agedum, praeceps in crura Podarge,
<eoban. il. 8.254>	Aeripes Aethon, cursu validissime Lampe,
<eoban. il. 8.255>	Nunc mihi pro potu atque cibo persolvite grates,
<eoban. il. 8.256>	Et cura, qua vos toties pascitque fovetque
<eoban. il. 8.257>	Coniux Andromache, magni genus Eetionis.
<eoban. il. 8.258>	Illa prius vobis dulces apponere fruges
<eoban. il. 8.259>	Consuevit, vinumque manu miscere bibendum
<eoban. il. 8.260>	Cornibus infundens, quoties tulit ipsa voluntas,
<eoban. il. 8.261>	Quam mihi, qui dicor tamen ipsius esse maritus:
<eoban. il. 8.262>	Sed nunc festinate sequi, si forte prehendam
<eoban. il. 8.263>	Nestoris ingentem clypeum, quem plurima fama est
<eoban. il. 8.264>	Ex auro totum conflatum esse intus et extra:
<eoban. il. 8.265>	Ex humeris vero Diomedeos armipotentis
<eoban. il. 8.266>	Eximium thoraca feram, quem daedala fingens
<eoban. il. 8.267>	Vulcani manus artifici virtute peregit.
<eoban. il. 8.268>	Hos ubi ceperimus, spes est mihi certa sub isthac
<eoban. il. 8.269>	Nocte profecturos Danaos cum navibus omnes.
<eoban. il. 8.270>	Sic ait. exultans animo laetissimus Hector:
<eoban. il. 8.271>	Quae Iuno indignata, throno ut consedit in alto,
<eoban. il. 8.272>	Ingentem motu secum concussit Olympum,
<eoban. il. 8.273>	Atque ita Neptuno, contra tum forte sedenti:
<eoban. il. 8.274>	O facinus Neptune indignum, nulla tuumne
<eoban. il. 8.275>	Aut animum subit ira, aut commiseratio Graium,
<eoban. il. 8.276>	Hectore sub saevo tam diro Marte cadentum?
<eoban. il. 8.277>	Qui te muneribus tantis venerantur ad Aegas,
<eoban. il. 8.278>	Atque Helicen, quos victores saepe esse volebas.
<eoban. il. 8.279>	Si quotquot Danais divique deaeque favemus,
<eoban. il. 8.280>	Arma repellamus Troum, tum Iuppiter ira
<eoban. il. 8.281>	Percitus, excelsa forsan remanebit in Ida,
<eoban. il. 8.282>	In qua nunc sedet, atque omnes nos ipse timebit:
<eoban. il. 8.283>	Sic ait. ille gravi suspiria pectore ducens,
<eoban. il. 8.284>	O Iuno, quae nil metuis, quae verba loquuta es?
<eoban. il. 8.285>	Ipsene nos, quosvisve alios contendere divum
<eoban. il. 8.286>	Cum Iove consuluisse queam? qui fortior unus
<eoban. il. 8.287>	Omnibus est, quotquot coelestia templa tenemus.
<eoban. il. 8.288>	Talibus inter se dum fallunt tempora dictis,
<eoban. il. 8.289>	Interea quicquid fuit usque a turribus altis
<eoban. il. 8.290>	Ad naves spacii, totum hoc atque omne recepto
<eoban. il. 8.291>	Milite complerant Danai, densisque frementum
<eoban. il. 8.292>	Quadrupedum turmis, sic undique ab Hectore clausi,
<eoban. il. 8.293>	Hectore, qui Martem gravibus referebat in armis,
<eoban. il. 8.294>	Cui decus hoc ingens tribuit Iovis alma voluntas.
<eoban. il. 8.295>	Ille etiam naves flamma incendisset Achivum,
<eoban. il. 8.296>	Subiecta, si non Agamemnona regia Iuno,
<eoban. il. 8.297>	Hortantemque suos, atque acria bella cientem,
<eoban. il. 8.298>	Misisset propere ad naves, unde ille morantum
<eoban. il. 8.299>	Accendens clamore animos, revocaret ad arma.
<eoban. il. 8.300>	Purpureum ille manu peplum, longeque refulgens
<eoban. il. 8.301>	Concutiens velum, navem conscendit Ulyssis
<eoban. il. 8.302>	(Haec etenim media fuerat regione locata
<eoban. il. 8.303>	Inter et Aiacis Telamonis, atque inter Achillis,
<eoban. il. 8.304>	Hi namque extrema naves statione tenebant)
<eoban. il. 8.305>	Atque ita per totas resonanti voce cohortes,
<eoban. il. 8.306>	In dextram laevamque acies clamore replebat.
<eoban. il. 8.307>	Num pudor o Danai? num vestras turpia mentes
<eoban. il. 8.308>	Isthaec probra movent? specieque et nomine tantum
<eoban. il. 8.309>	Mirandi, vos praecipue sine rebus habentes
<eoban. il. 8.310>	Nomina vana ducum: quo nunc recidere superbis
<eoban. il. 8.311>	Verba olim iactata animis, quae regna tenentes
<eoban. il. 8.312>	Lemnia, sparsistis saevarum plena minarum
<eoban. il. 8.313>	Nubila verborum, cum plenae ad fercula coenae
<eoban. il. 8.314>	Terga voraretis taurorum ingentia, rectis
<eoban. il. 8.315>	Cornibus armatorum, et cum dulcissima raptim
<eoban. il. 8.316>	Vina coronatis crateribus ebiberetis:
<eoban. il. 8.317>	Tum vestrum centena dari sibi corpora Troum,
<eoban. il. 8.318>	Aut ducena (manu quae sterneret) optabatis
<eoban. il. 8.319>	Quisque parem bello tot se ratus esse futurum.
<eoban. il. 8.320>	Nunc non sufficitis contra unius Hectoris arma
<eoban. il. 8.321>	Tales totque viri, qui nostris protinus ignem
<eoban. il. 8.322>	Navibus iniiciet, lateque incendia sparget.
<eoban. il. 8.323>	Iuppiter omnipotens, quem regum talibus unquam
<eoban. il. 8.324>	Cladibus affectum, risum probrumque tulisti
<eoban. il. 8.325>	Hostibus esse suis? cui tantum visus es unquam
<eoban. il. 8.326>	Eripuisse decus, quod certo fine futurum
<eoban. il. 8.327>	Persuasit mihi dextra fides, tua numina supplex
<eoban. il. 8.328>	Turicremas quoties ego sum veneratus ad aras,
<eoban. il. 8.329>	In tua templa ferens magnorum terga iuvencum,
<eoban. il. 8.330>	Ardua me sperans capturum moenia Troiae.
<eoban. il. 8.331>	Verum age summe deum, nunc gratificare roganti,
<eoban. il. 8.332>	Hoc mihi praesentis Danaos a clade ruinae
<eoban. il. 8.333>	Eripe, ne Troum domiti virtute ferantur.
<eoban. il. 8.334>	Talibus orantem, lachrymasque in vota cientem
<eoban. il. 8.335>	Audiit, auguriumque alto demisit Olympo,
<eoban. il. 8.336>	Significans non hac perituros clade, nec esse
<eoban. il. 8.337>	Hoc Danais fatale malum. Nam praepes in alto
<eoban. il. 8.338>	Cervinum rapuit pedibus Iovis armiger uncis
<eoban. il. 8.339>	Hinnuleum, circumque volans demisit in aras,
<eoban. il. 8.340>	Quas sacras statuere Iovi Pelopoea iuventus.
<eoban. il. 8.341>	Augurium Danai mox agnovere profectum
<eoban. il. 8.342>	Ab Iove: tum nova pectoribus, tum firma resumptis
<eoban. il. 8.343>	Robora concoepere animis, conversaque retro
<eoban. il. 8.344>	Rursus in urgentes vertebant agmina Troas.
<eoban. il. 8.345>	Hic licet innumeri qui retro signa referrent,
<eoban. il. 8.346>	Pugnarent Danaum, tamen omnes fortibus armis
<eoban. il. 8.347>	Ante ferebatur Diomedes, primus in hostem
<eoban. il. 8.348>	Exiliens transmisit, equis curruque citato,
<eoban. il. 8.349>	Et fossam vallumque et cinctas aggere turres,
<eoban. il. 8.350>	Atque hostem retro procul a navalibus egit.
<eoban. il. 8.351>	Forte fuit praestans virtute et robore Troum
<eoban. il. 8.352>	Phradmonides Agelaus. is ut fugientia retro
<eoban. il. 8.353>	Terga dabat, iaculo cecidit Diomedis acuto,
<eoban. il. 8.354>	Terga per intorto, per et intima pectora adacto
<eoban. il. 8.355>	Inter utrunque humerum: quo vulnere victus, ab altis
<eoban. il. 8.356>	Curribus in terram cecidit: procul arma dedere
<eoban. il. 8.357>	Ingentem strepitum. duo post Diomedea fortem
<eoban. il. 8.358>	Atride, Menelaus, et armipotens Agamemnon,
<eoban. il. 8.359>	Ardentes animis, armisque in bella ruebant.
<eoban. il. 8.360>	Inde duo Aiaces, ingenti robore fulti
<eoban. il. 8.361>	Pectora: post hos Idomeneus, huiusque minister
<eoban. il. 8.362>	Meriones, magno similis fera pectora Marti.
<eoban. il. 8.363>	Eurypylus subit his, Euaemonis inclyta proles.
<eoban. il. 8.364>	Teucer nonus erat, qui tela ferebat, et arcum
<eoban. il. 8.365>	Intentum nervis: hic magni fortia fratris
<eoban. il. 8.366>	Subter scuta latens, quo subducente frequenter
<eoban. il. 8.367>	Ingentem clypeum, feriebat cominus hasta
<eoban. il. 8.368>	Quem voluit. sed quos feriebat, protinus omnes
<eoban. il. 8.369>	Occidit, post sese iterum sub scuta recepit.
<eoban. il. 8.370>	Ut puer, accurrens sub carae pallia matris:
<eoban. il. 8.371>	Sic Teucer clypeo Telamoni tectus amico,
<eoban. il. 8.372>	Quem primum feriit Troum, quem perculit arcu?
<eoban. il. 8.373>	Orsilochum primum, post Ormenon, inde Ophelesten,
<eoban. il. 8.374>	Daeteraque, Chromiumque, et divinum Lycophontem,
<eoban. il. 8.375>	Et Polyaemoniden Amopaona, tum Melanippum,
<eoban. il. 8.376>	Omnes accumulans terrai frugiferai.
<eoban. il. 8.377>	Hunc ita conspiciens perturbantem agmina Troum
<eoban. il. 8.378>	Maximus Atrides adit, et stans, talia fatur:
<eoban. il. 8.379>	Teucer amice, caput carum mihi, ductor honestae
<eoban. il. 8.380>	Militiae, sic perge hostem turbare superbum,
<eoban. il. 8.381>	Sic incesse manu, telisque frequentibus urge,
<eoban. il. 8.382>	Sic te ostende tuis, aliquod ceu lumen obortum
<eoban. il. 8.383>	His velut in tenebris, rerum et discrimine tanto,
<eoban. il. 8.384>	Patri gratus ob haec Telamoni facta futurus,
<eoban. il. 8.385>	Qui puerum teneris tete enutrivit ab annis,
<eoban. il. 8.386>	Suscepitque domo, meritisque ingentibus auxit:
<eoban. il. 8.387>	Quanquam legitima non sis genitrice creatus.
<eoban. il. 8.388>	Ipse ego, si reditum mihi Iuppiter aegida quassans,
<eoban. il. 8.389>	Et Pallas veneranda dabunt, et Pergama bello
<eoban. il. 8.390>	Excidero, tibi polliceor satis ampla daturum
<eoban. il. 8.391>	Munera: primus eris post me cui praemia larga
<eoban. il. 8.392>	Digna feram dextra, tripodemve, duosve iugales
<eoban. il. 8.393>	Cum curru, aut aliquam te dignam coniuge nympham
<eoban. il. 8.394>	Quae iucunda tuo possit dare gaudia lecto.
<eoban. il. 8.395>	Huic ita respondens Teucer Salaminius infit:
<eoban. il. 8.396>	Inclyte rex regum Atrida, cur talia agentem
<eoban. il. 8.397>	Sponte mea, nunc sollicita me voce precaris?
<eoban. il. 8.398>	Et velut abiectis cessantem turpiter armis
<eoban. il. 8.399>	Extimulas? nec enim quicquam mihi parte relictum est
<eoban. il. 8.400>	Ex aliqua, quod nostra queat praestare facultas.
<eoban. il. 8.401>	Ex quo etenim verso nos marte repellere Troas
<eoban. il. 8.402>	Coepimus a castris, quotquot directa fuerunt
<eoban. il. 8.403>	Ex arcu hoc mihi tela, tot his hostilia stravi
<eoban. il. 8.404>	Corpora, quae certe bis quattuor ipsa fuerunt,
<eoban. il. 8.405>	Omnes egregios bello, primosque virorum.
<eoban. il. 8.406>	Hunc autem stravisse canem, rabidumque ferumque,
<eoban. il. 8.407>	Non datur, aut aliqua possum ratione ferire.
<eoban. il. 8.408>	Haec ubi dixisset, celerem de more sagittam
<eoban. il. 8.409>	Imposuit nervo: quam sicut in Hectora misit,
<eoban. il. 8.410>	Sic spe falsus erat. nec enim pervenit ad ipsum,
<eoban. il. 8.411>	Aversum iaculum, sed Gergythiona sub ipso
<eoban. il. 8.412>	Pectore percussit, forma et virtute superbum,
<eoban. il. 8.413>	Quem Priamo peperit pulcherrima Castianira,
<eoban. il. 8.414>	Ex clara Aesymo quam duxerat ipse, deabus
<eoban. il. 8.415>	Adsimilem forma: Qui sicut molle papaver
<eoban. il. 8.416>	Pubescens horto in viridi, quod ab imbre gravatum
<eoban. il. 8.417>	Demisit caput, in scapulas humerumque reclinans.
<eoban. il. 8.418>	Ergo aliud iaculum contorsit in Hectora Teucer,
<eoban. il. 8.419>	Atque iterum spe frustratus (nam avertit Apollo)
<eoban. il. 8.420>	Non hunc quem voluit, sed telum in pectore fixit
<eoban. il. 8.421>	Magni Archeptolemi, durum in certamen euntis,
<eoban. il. 8.422>	Hectoris aurigae. curru mox ille supinus
<eoban. il. 8.423>	Cum caderet, pavor egit equos diversa petentes,
<eoban. il. 8.424>	Iam currum quatere, et plantas attollere in altum.
<eoban. il. 8.425>	Hector ob amissum confusus pectore fidum
<eoban. il. 8.426>	Aurigam, tamen hunc stratum tellure relinquens,
<eoban. il. 8.427>	Cebrionem fratrem, stantem prope, iussit habenas
<eoban. il. 8.428>	Suscipere, et currum moderari. is iussa capessens
<eoban. il. 8.429>	Perfecit, trux ipse minis, atque efferus ira
<eoban. il. 8.430>	Desilit e curru, raptoque e pulvere saxo
<eoban. il. 8.431>	Ingenti, cupiens atrae demittere morti
<eoban. il. 8.432>	Tam male de sese meritum: mox Teucer ab ima
<eoban. il. 8.433>	Educens pharetra telum, librabat ad ictum,
<eoban. il. 8.434>	Imponens nervo. cum talibus inclytus Hector
<eoban. il. 8.435>	Intentum curis, retro et curvata trahentem
<eoban. il. 8.436>	Cornua, iuncturamque manus confregit, et arcum
<eoban. il. 8.437>	Percutiens saxo, atque humeros et pectus (ubi ictus
<eoban. il. 8.438>	Letiferi sunt praecipue) sed rupit et arcum.
<eoban. il. 8.439>	In genua ille cadens terrae se acclinat, obortis
<eoban. il. 8.440>	Ante oculos tenebris: manibus cecidere remissis
<eoban. il. 8.441>	Et iacula, atque arcus. Sed enim non immemor Aiax
<eoban. il. 8.442>	Fraterni casus, citus advolat, atque iacentem
<eoban. il. 8.443>	Protegit obiecto clypeo, et tutatur ab ictu.
<eoban. il. 8.444>	Ast illum fidi aequales, genua aegra trahentem,
<eoban. il. 8.445>	Defectumque animo, graviterque dolore gementem,
<eoban. il. 8.446>	Pictas ad naves humeris in castra reportant.
<eoban. il. 8.447>	Hic iterum vires immisit in agmina Troum
<eoban. il. 8.448>	Iuppiter, et retro Danaos ad castra coegit
<eoban. il. 8.449>	Cedere: quos ardens animis, et viribus Hector
<eoban. il. 8.450>	Confisus, toto fugientes aequore campi
<eoban. il. 8.451>	Urget agens. ut saepe canis venaticus olim
<eoban. il. 8.452>	Sylvestrem sectatus aprum, rapidumve leonem
<eoban. il. 8.453>	Mordicus arreptum retro trahit, ipse volantum
<eoban. il. 8.454>	Confisus virtute pedum, nunc ilia morsu
<eoban. il. 8.455>	Perstringens, nunc extremis in clunibus haerens
<eoban. il. 8.456>	Posteriora ferae carpit: sic Hector Achivum
<eoban. il. 8.457>	Extremos quosque interimit. iamque agmine toto
<eoban. il. 8.458>	Cum fugerent acti, subiti formidine Martis
<eoban. il. 8.459>	Transcendunt fossam, munitumque aggere vallum.
<eoban. il. 8.460>	Pluribus amissis, postquam ad tentoria ventum est,
<eoban. il. 8.461>	Sistunt inde gradum, tum sese in bella vicissim
<eoban. il. 8.462>	Hortantes acuunt, tunc omnia numina divum
<eoban. il. 8.463>	Sublatis coelo palmis in vota vocabant.
<eoban. il. 8.464>	At quocunque alacres currus converteret Hector,
<eoban. il. 8.465>	Quocunque obvertisset equos, simul omnia lustrans,
<eoban. il. 8.466>	Assimilisque oculos et Gorgonos ora Medusae
<eoban. il. 8.467>	Esse videbatur, gaudenti aut sanguine Marti.
<eoban. il. 8.468>	Quae dea conspiciens miserata est candida Iuno.
<eoban. il. 8.469>	Ergo his alloquitur stantem prope Pallada verbis:
<eoban. il. 8.470>	O veneranda Iovis supremi filia Pallas,
<eoban. il. 8.471>	Num scelus indignum moveat nos? hocne feremus?
<eoban. il. 8.472>	Ergone nunc Danaos in summa pericla redactos
<eoban. il. 8.473>	Deserimus? nec opem miseris nunc ferre licebit,
<eoban. il. 8.474>	Unius oppressis virtute et robore forti
<eoban. il. 8.475>	Hectoris. hic etenim mala tot pereuntibus infert
<eoban. il. 8.476>	Solus, et affligit plusquam crudelibus armis.
<eoban. il. 8.477>	Huic dea glauca oculos verbis respondit amicis:
<eoban. il. 8.478>	Ponet et ille animos, duraeque ferocia mentis
<eoban. il. 8.479>	Robora, qui Danaos tantis nunc cladibus urget,
<eoban. il. 8.480>	Atque horum manibus quos nunc populatur Achivum
<eoban. il. 8.481>	In patria cadet ipse sua. Sed iniqua voluntas
<eoban. il. 8.482>	Me patris absterret, semper contraria nostris
<eoban. il. 8.483>	Consiliis, meritorum etiam nunc ille meorum
<eoban. il. 8.484>	Immemor, Alcmena quoties Minyatide natum
<eoban. il. 8.485>	Rege sub Eurystheo tolerantem mille labores
<eoban. il. 8.486>	Eruerim bis mille modis, delapsa per auras
<eoban. il. 8.487>	Aethereas: quoties erumnis ille gravatus
<eoban. il. 8.488>	Implorabat opem, toties me Iuppiter illi
<eoban. il. 8.489>	Auxilio demisit, et erumnis educere iussit.
<eoban. il. 8.490>	Quod mihi si praesaga horum mens forte fuisset,
<eoban. il. 8.491>	Non Acherontaeas duce me penetrasset ad undas,
<eoban. il. 8.492>	Traxissetque canem custodem Ditis avari:
<eoban. il. 8.493>	Non Stygias liquisset aquas: non exolvisset
<eoban. il. 8.494>	Duras Plutonis, adamantina vincula, portas.
<eoban. il. 8.495>	Sic meritam nunc me durus pater horret, et odit,
<eoban. il. 8.496>	Ut Thetidi placeat, quae nunc ipsius utrunque
<eoban. il. 8.497>	Est complexa genu manibus, barbamque comantem,
<eoban. il. 8.498>	Hoc laeva, hanc dextra, supplex ut honoret Achillem
<eoban. il. 8.499>	Facta Iovi: sed et exoravit. at ipsa futurum
<eoban. il. 8.500>	Auguror, ut sibi me dilectam Pallada dicat
<eoban. il. 8.501>	Rursus egens operae. sed tu nunc ito iugales
<eoban. il. 8.502>	Instrue, donec ego Iovis atria ad alta profecta,
<eoban. il. 8.503>	Illic depositis fulgentibus induar armis
<eoban. il. 8.504>	Ipsius, ut videam si gaudeat Hector euntes
<eoban. il. 8.505>	In bellum nos conspiciens, Danaisque ferentes
<eoban. il. 8.506>	Auxilium: caesus tum si quis ab agmine Troum
<eoban. il. 8.507>	Pascere possit aves inhumata ad membra volantes,
<eoban. il. 8.508>	Carnivorosque canes, convivia talia amantes.
<eoban. il. 8.509>	Hactenus haec Pallas, quibus annuit inclyta Iuno,
<eoban. il. 8.510>	Et simul aptat equos, et in aurea frena revincit
<eoban. il. 8.511>	Iuno summa deum, Saturni filia magni.
<eoban. il. 8.512>	Tum Iovis in solio vestem dea multicolorem
<eoban. il. 8.513>	Deposuit, peplumque decens, quae plurima texens
<eoban. il. 8.514>	Fecerat ipsa suis manibus: vestemque virilem
<eoban. il. 8.515>	Induit ipsa Iovis, simul omnibus omnia membris
<eoban. il. 8.516>	Arma suis aptans, quibus ille in praelia iturus
<eoban. il. 8.517>	Induitur, sic veste nitens, sic arma coruscans,
<eoban. il. 8.518>	Ardentem fulgore et aheno lumine currum
<eoban. il. 8.519>	Insilit, ipsa ardens iraque, animique dolore.
<eoban. il. 8.520>	Tum validam grandemque manu dea corripit hastam,
<eoban. il. 8.521>	Qua solet Heroas prosternere, quando dolore
<eoban. il. 8.522>	Ira animum stimulat iusto. cui regia Iuno
<eoban. il. 8.523>	Sese addens comitem, velocia terga flagellis
<eoban. il. 8.524>	Pungit equum. postquam portarum ad limina ventum est,
<eoban. il. 8.525>	Quae servant Horae, toto notissima coelo,
<eoban. il. 8.526>	Sponte sua patuere fores, sonitumque dedere
<eoban. il. 8.527>	Ingentem. his omnis commissa est cura duabus,
<eoban. il. 8.528>	Siderei coeli nigrantes altera nubes
<eoban. il. 8.529>	Rebus ut inducat, revocatas illa reducat.
<eoban. il. 8.530>	Has igitur portas per equis volitantibus ibant:
<eoban. il. 8.531>	Cum subito ecce ipsas alta prospexit ab Ida
<eoban. il. 8.532>	Iuppiter: hoc etenim iamdudum in monte sedebat:
<eoban. il. 8.533>	Auricomam pennis vocat ad se protinus Irim:
<eoban. il. 8.534>	Iri vola, fuge, vade (inquit) revocaque volentes
<eoban. il. 8.535>	Longius ire, retro, ne bellum forte capessant,
<eoban. il. 8.536>	Neve mihi occurrant: nec recte in praelia mecum
<eoban. il. 8.537>	Descendent. nec enim res haec erit utilis ipsis.
<eoban. il. 8.538>	Nunc etiam edico, quod ni mox ista iubenti
<eoban. il. 8.539>	Paruerint, ego, sicut erunt in vincla coacti
<eoban. il. 8.540>	Membra caballorum frangam, de curribus ipsas
<eoban. il. 8.541>	Deiiciam, et sellas immundo in pulvere sternam
<eoban. il. 8.542>	Praecipites. quod si perstrinxero fulminis ipsas
<eoban. il. 8.543>	Afflatu, tum facta illis bis quinque per annos
<eoban. il. 8.544>	Vulnera, vix poterunt medicas curare per artes,
<eoban. il. 8.545>	Ut videat quid sit patri contendere Pallas.
<eoban. il. 8.546>	Non etenim Iuno tantam mihi commovet iram:
<eoban. il. 8.547>	Semper enim gravis illa mihi est, semperque reclamat
<eoban. il. 8.548>	Iussis illa meis, aura mutabilis omni.
<eoban. il. 8.549>	Iuppiter haec. alta aeripes volat Iris ab Ida,
<eoban. il. 8.550>	Nubila regna petens, et summo proxima Olympo.
<eoban. il. 8.551>	Illic nacta Deas invenit ad ardua coeli
<eoban. il. 8.552>	Limina portarum, quarum sic obvia cursus
<eoban. il. 8.553>	Continuit: tum magna Iovis mandata peregit.
<eoban. il. 8.554>	Quo tandem, quo vos Divae rapit alma voluntas?
<eoban. il. 8.555>	Quae vos tanta animi vesania coepit, ut ausae
<eoban. il. 8.556>	Sitis opem Danais laturae excedere coelo?
<eoban. il. 8.557>	Non haec ipse sinet summi regnator Olympi.
<eoban. il. 8.558>	Nunc etiam vobis haec tristia facta minatur,
<eoban. il. 8.559>	Iunctis ad currum suffringet crura caballis,
<eoban. il. 8.560>	Praecipites rheda vos deturbabit ab alta,
<eoban. il. 8.561>	Evertetque rotas, et sellam desuper ipsam.
<eoban. il. 8.562>	Vos si contigerit violenti fulminis ictu,
<eoban. il. 8.563>	Vulnera vix decimo vos ista abolebitis anno,
<eoban. il. 8.564>	Ut discas quid sit patri contendere Palla.
<eoban. il. 8.565>	Nam neque Iunoni sic succensere videtur,
<eoban. il. 8.566>	Quod iussis parere suis nunc illa recusat:
<eoban. il. 8.567>	Quod semper faciat, factu hoc minus esse molestum.
<eoban. il. 8.568>	Sed tibi succenset, tibi plus irascitur, ausae
<eoban. il. 8.569>	Telum ferre Iovem contra letale parentem.
<eoban. il. 8.570>	Haec effata, cito pede discolor avolat Iris.
<eoban. il. 8.571>	Tum Iuno paucis affata est Pallada verbis:
<eoban. il. 8.572>	Heu Pallas, quam nunc nos fata indigna morantur
<eoban. il. 8.573>	Ab Iove, qui nos causa hominum decernere bello
<eoban. il. 8.574>	Non sinit, et sumptis iam nunc deterret ab armis:
<eoban. il. 8.575>	Cuius ad imperium nobis parere necesse est,
<eoban. il. 8.576>	Et sua fata hominum generi permittere, quorum
<eoban. il. 8.577>	Ut sua quemque feret sors, vixerit, occideritve.
<eoban. il. 8.578>	Quando illi est libitum, permixtos Troas Achivis,
<eoban. il. 8.579>	Illos vincere, et hos vinci: nos ista sinamus,
<eoban. il. 8.580>	Quam volet ipse diu. valeat Iovis alma voluntas.
<eoban. il. 8.581>	Haec effata, retorsit equos, quos curribus Horae
<eoban. il. 8.582>	Solventes, praesepia ad alta et plena ligarunt
<eoban. il. 8.583>	Ambrosiae, bigamque ad limina prima reclinant.
<eoban. il. 8.584>	Tum Iuno et Pallas nitidis in sedibus ambae
<eoban. il. 8.585>	Ex auro, coetu divum stipante sedebant,
<eoban. il. 8.586>	Sub tacito tristes volventes pectore curas.
<eoban. il. 8.587>	His ita sollicitis, Ida venit ecce relicta
<eoban. il. 8.588>	Iuppiter, in coelum curru fulgente reversus.
<eoban. il. 8.589>	A quo dum Neptunus equos dissolvit, et ipsum
<eoban. il. 8.590>	Sepositum, pulchroque super contexit amictu,
<eoban. il. 8.591>	Ipse thronum residens conscendit Iuppiter aureum:
<eoban. il. 8.592>	Cuius sub pedibus ceu territus omnis Olympus
<eoban. il. 8.593>	Contremuit: iuxtaque Iovem Tritonia Pallas,
<eoban. il. 8.594>	Et Iuno sedere, nec ipsi verba loquentes
<eoban. il. 8.595>	Ulla, nec inter se. quod spectans Iuppiter, ambas
<eoban. il. 8.596>	Talibus alloquitur: Qui pectora vestra dolores,
<eoban. il. 8.597>	Quae curae, quis moeror habet? sed vestra profecta
<eoban. il. 8.598>	Troianos odia ista petunt immensa, nec ullis
<eoban. il. 8.599>	Exaturanda modis, quos qua ratione potestis
<eoban. il. 8.600>	Perdere cunque iuvat. sed cum sint robore tali,
<eoban. il. 8.601>	Invictasque manus habeant, quaeque omnia possint,
<eoban. il. 8.602>	Non me proposito cogent divertere fato
<eoban. il. 8.603>	Quotquot in his habitant domibus lucentis Olympi
<eoban. il. 8.604>	Dii superi. num vos paulo ante tenerrima totae
<eoban. il. 8.605>	Membra tremebatis? mea per mandata priusquam
<eoban. il. 8.606>	Bella videretis, tetrique opera anxia Martis.
<eoban. il. 8.607>	Nunc tamen edico, quod et exequar ocyus, ipsa
<eoban. il. 8.608>	Et re perficiam, si pergitis esse molestae,
<eoban. il. 8.609>	Vos ego sic feriam violenti fulminis aura,
<eoban. il. 8.610>	Ut nequaquam iterum vestris cum curribus ambae
<eoban. il. 8.611>	Ad sedes superum, et magnum redeatis Olympum.
<eoban. il. 8.612>	Sic ait: atque illae secum taciturna fremebant
<eoban. il. 8.613>	Pectora, Troianis meditantes pessima quaeque.
<eoban. il. 8.614>	Pallas ut indignata animo, taciturna manebat,
<eoban. il. 8.615>	Nempe irata patri: sed Iuno fervida bilem
<eoban. il. 8.616>	Non tenuit. Quae quaeso (inquit) nunc verba loquutus
<eoban. il. 8.617>	Iuppiter effudisti? etenim quae robora, quasque
<eoban. il. 8.618>	Ipse tuas iactas vires, super omnia, et ipsae
<eoban. il. 8.619>	Novimus, invictum te scimus et esse fatemur.
<eoban. il. 8.620>	Sed tamen Argivum nobis miseranda videntur
<eoban. il. 8.621>	Funera, quae tot strata iacent: tabescimus istam
<eoban. il. 8.622>	Perniciem Danaum, tot et impia fata videntes.
<eoban. il. 8.623>	Nunc ita quando iubes, et fert tua magna voluntas,
<eoban. il. 8.624>	Bello absistemus, neque nos miscebimus armis
<eoban. il. 8.625>	Vel Danaum, vel Troiugenum. quam possumus autem
<eoban. il. 8.626>	Consilio expediemus opem, ne forte relicti
<eoban. il. 8.627>	Omnes intereant, quos tu sic oderis omnes.
<eoban. il. 8.628>	Huic ita respondit pater ardua nubila cogens.
<eoban. il. 8.629>	Quin si forte voles, cras his maiora videbis
<eoban. il. 8.630>	(Quando haec magna putas) Danais me damna ferentem,
<eoban. il. 8.631>	Sternentemque acies, et latis agmina campis.
<eoban. il. 8.632>	Laetus enim tantis rerum successibus Hector,
<eoban. il. 8.633>	Non avidas a caede manus revocabit Achivum,
<eoban. il. 8.634>	Donec ad undivagas ingentia funera naves
<eoban. il. 8.635>	Aediderit, celeremque pedes iam victor Achillem
<eoban. il. 8.636>	Excitet, iratum Patrocli caede perempti.
<eoban. il. 8.637>	Cuius ad exanimum de parte utraque cadaver
<eoban. il. 8.638>	Ante ferox certamen erit, qua semita callem
<eoban. il. 8.639>	Cogit in angustum congressos comminus armis.
<eoban. il. 8.640>	Haec mihi fatorum sic perficere omnia certo
<eoban. il. 8.641>	Ordine decretum est: nec me cura ulla moratur,
<eoban. il. 8.642>	Quantumvis stomachere animo: non si ultima tentes
<eoban. il. 8.643>	Terrarum spacia, et magni vasta aequora ponti,
<eoban. il. 8.644>	Qua Saturnus et Iapetus sub tartara clausi
<eoban. il. 8.645>	Perpetuo sine sole sedent, sine flaminis aura
<eoban. il. 8.646>	Iucundi, vitaeque procul regione remoti:
<eoban. il. 8.647>	Non si isto veniens, his inferiora peragres,
<eoban. il. 8.648>	Me quod nulla tuae movet impatientia bilis,
<eoban. il. 8.649>	Nota subest ratio, quia te nil durius usquam est.
<eoban. il. 8.650>	Sic ait. ipsa nihil contra nive brachia Iuno
<eoban. il. 8.651>	Candidior, tacito sub pectore verba premebat.
<eoban. il. 8.652>	Et iam Solis equi prono temone sub altas
<eoban. il. 8.653>	Oceani, magnaeque subibant Tethyos undas.
<eoban. il. 8.654>	Et veniens rebus nox abstulit atra colorem,
<eoban. il. 8.655>	Troianis invisa, sed optatissima Graiis.
<eoban. il. 8.656>	Agmina tum cogens Troum fortissimus Hector,
<eoban. il. 8.657>	Ad fluvii ducebat agens divortia, longo
<eoban. il. 8.658>	Fine cadaveribus loca dissita, quadrupedumque
<eoban. il. 8.659>	Atque hominum. tum Troes equis descendere iussi:
<eoban. il. 8.660>	Quos Hector dextra retinens, cui fideret, hastam,
<eoban. il. 8.661>	Sex et quinque ulnas oblongae fustis habentem,
<eoban. il. 8.662>	Cuspide fulgentem chalybaea, cuius obibat
<eoban. il. 8.663>	Extremum ligno connectens circulus auri:
<eoban. il. 8.664>	Cui tunc innitens, sic est affatus amicos:
<eoban. il. 8.665>	Percipite haec animis atque auribus omnia Troes,
<eoban. il. 8.666>	Dardanidaeque, et qui nobis socia arma tulistis,
<eoban. il. 8.667>	Quae dicam: spe certus eram, nos nomina bello
<eoban. il. 8.668>	Esse relaturos hodie clarissima, Graiis
<eoban. il. 8.669>	Omnibus extinctis, ipsis cum navibus altis,
<eoban. il. 8.670>	Et nos victores redituros Ilion altum:
<eoban. il. 8.671>	Sed tenebras referens nobis infesta fuit nox,
<eoban. il. 8.672>	Certa ferens Danais solatia, certa carinis,
<eoban. il. 8.673>	Quae tam longa tenent nostri nunc littora ponti.
<eoban. il. 8.674>	Nunc quia parendum nigrae est ante omnia nocti,
<eoban. il. 8.675>	Quod restat, solito curemus corpora pastu,
<eoban. il. 8.676>	Expediamus equos, quos primum a curribus ipsos
<eoban. il. 8.677>	Solvite, post apponite pabula larga solutis.
<eoban. il. 8.678>	Inde ex urbe cibum nobis curate vehendum,
<eoban. il. 8.679>	Et panem, curasque animi mulcentia vina,
<eoban. il. 8.680>	Eximiosque boves, et oves pinguedine crassas.
<eoban. il. 8.681>	Copia lignorum simul ut non parva paretur,
<eoban. il. 8.682>	E quibus ingentes nocturna incendia flammas,
<eoban. il. 8.683>	Innumerasque pyras statuamus littore toto,
<eoban. il. 8.684>	Quarum stelliferum contingat splendor Olympum,
<eoban. il. 8.685>	Ne tenebras tacitae captantes noctis Achivi
<eoban. il. 8.686>	Aufugiant, latique resulcent aequora ponti,
<eoban. il. 8.687>	Ne tacito celeres conscendant remige naves,
<eoban. il. 8.688>	At furtim tentare fugam conentur, in ipsis
<eoban. il. 8.689>	Navibus accipiant a nostris vulnera telis
<eoban. il. 8.690>	Percussi, aut iaculis, aut acre urgentibus hastis,
<eoban. il. 8.691>	Inde alii ut metuant Troianis Martia forti
<eoban. il. 8.692>	Arma inferre manu, fortesque lacessere bello.
<eoban. il. 8.693>	Praecones simul hinc vacuam mittantur in urbem,
<eoban. il. 8.694>	Ut pueros qui flore virent impuberis aevi,
<eoban. il. 8.695>	Tempora iamque senes sparsos candore nivali,
<eoban. il. 8.696>	Custodes vacuae ponant in moenibus urbis.
<eoban. il. 8.697>	Matronae, reliquaeque nurus, timidaeque puellae,
<eoban. il. 8.698>	Quaeque suas servent incensis ignibus aedes,
<eoban. il. 8.699>	Ne forte irrumpat vacuatam civibus urbem
<eoban. il. 8.700>	Hostilis furtim raptis exercitus armis.
<eoban. il. 8.701>	Sic se habeant igitur, sic fiant omnia, Troes,
<eoban. il. 8.702>	Ut dico: quae nunc sententia iure probanda est,
<eoban. il. 8.703>	Nempe salutaris, super huius tempore noctis.
<eoban. il. 8.704>	Cras ubi prima novos Aurora ostenderit ortus,
<eoban. il. 8.705>	Quae superent, et quae restent peragenda docebo.
<eoban. il. 8.706>	Nunc mihi spes animum melior divinitus implet,
<eoban. il. 8.707>	Auxilio Iovis, et reliquorum numine divum
<eoban. il. 8.708>	Cras fore, ut hos catulos parcarum numine laevo
<eoban. il. 8.709>	Advectos, eadem per nigra volumina ponti
<eoban. il. 8.710>	Fata domum referant: nunc caecae tempora noctis
<eoban. il. 8.711>	Haec prohibent, et nos vigiles adsistere suadent.
<eoban. il. 8.712>	Cras ubi prima novo lustrarit lumine terras
<eoban. il. 8.713>	Orta dies, Danao bellum instaurabimus hosti
<eoban. il. 8.714>	Acre, sed ante ipsas, et in ipso littore naves,
<eoban. il. 8.715>	Mene sit experiar Diomedes robore et armis
<eoban. il. 8.716>	Fortior, an me altis a navibus ille repellat
<eoban. il. 8.717>	Ad muros, an ego interimens Tydidea ferro,
<eoban. il. 8.718>	Arma cruenta domum referam, spoliisque potitus
<eoban. il. 8.719>	Laeter et ipse, alii et mecum laetentur, opimis.
<eoban. il. 8.720>	Cras sua virtuti certissima signa dabuntur,
<eoban. il. 8.721>	Illene victrici quae mittam spicula dextra
<eoban. il. 8.722>	Ferre queat: sed non feret, et certamine primo
<eoban. il. 8.723>	Primus et ipse cadet, circa morientibus ipsum
<eoban. il. 8.724>	Pluribus e sociis, primae cras lucis ad ortum.
<eoban. il. 8.725>	Quod si fata dabunt, ut cras ego marte secundo
<eoban. il. 8.726>	Extremo exitio cunctos complectar Achivos,
<eoban. il. 8.727>	Immortalis ero, et semper iuvenilibus annis
<eoban. il. 8.728>	Florescens, nunquamque senex, et honoribus auctus
<eoban. il. 8.729>	Divinis, quales arcu metuendus Apollo,
<eoban. il. 8.730>	Et Iove nata, potens belli, Tritonia Pallas.
<eoban. il. 8.731>	Hectoris haec magno Troes clamore sequuntur
<eoban. il. 8.732>	Dicta, alacres animis. tum solvunt curribus altis
<eoban. il. 8.733>	Quadrupedes, tergumque artus sudore fluentes,
<eoban. il. 8.734>	Et currus prope quisque suos in vincula nectunt.
<eoban. il. 8.735>	Inde ex urbe ferunt, sapido commixta Lyaeo
<eoban. il. 8.736>	Dona laboratae Cereris, tum crassa iuvencum
<eoban. il. 8.737>	Terga coquendorum, tum viscera pinguis ovillae.
<eoban. il. 8.738>	Inde pyras nocturna struunt in lumina, passim
<eoban. il. 8.739>	Congesta strue lignorum, faculasque crepantes
<eoban. il. 8.740>	Subiiciunt: tum flammarum fumantia lambunt
<eoban. il. 8.741>	Astra globi, densum impellentibus aera ventis.
<eoban. il. 8.742>	Desuper in latum campum spectantibus, ignes
<eoban. il. 8.743>	Mille locis positos, toto lucentia coelo
<eoban. il. 8.744>	Astra videbantur: quae dum sine flatibus aether
<eoban. il. 8.745>	Tranquillus stetit, igne micant purissima pleno:
<eoban. il. 8.746>	Fulgentis circum crescentia cornua Lunae,
<eoban. il. 8.747>	Sidereo late circum loca luce refulgent,
<eoban. il. 8.748>	Aerii montes, scopuli, vallesque supinae,
<eoban. il. 8.749>	Et iuga sylvarum, positaeque in rupibus arces.
<eoban. il. 8.750>	Pastores animo exultant, et gaudia captant.
<eoban. il. 8.751>	Tales in campum, qui Xanthi interiacet undas
<eoban. il. 8.752>	Et Troiam, late positi spectantibus ignes
<eoban. il. 8.753>	Esse videbantur: quorum prope quemlibet unum
<eoban. il. 8.754>	Excubias quinquageni pro tempore agebant,
<eoban. il. 8.755>	Pervigilem noctem ducentes: atque futurae
<eoban. il. 8.756>	Laeti expectabant gratissima tempora lucis
<eoban. il. 8.757>	Interea aeripedes, mandentes hordea flava,
<eoban. il. 8.758>	Et steriles aliis, iucundum gramen, avenas
<eoban. il. 8.759>	De prope littoreo stantes in gramine currus.