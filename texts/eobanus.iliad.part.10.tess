<eoban. il. 10.1>	Iam placido dulcem carpebant pectore somnum
<eoban. il. 10.2>	Primores reliqui Danaum sub navibus altis,
<eoban. il. 10.3>	Solus ademptrici curarum fessa quieti
<eoban. il. 10.4>	Corpora non potuit demittere rex Agamemnon,
<eoban. il. 10.5>	Tantas ille suo volvebat pectore curas,
<eoban. il. 10.6>	Tam multa in diversa animum rapuere gravatum
<eoban. il. 10.7>	Mole laborantis sub iniquo pondere sensus.
<eoban. il. 10.8>	Sicut ubi obscurum cum Iuppiter aera nymbis
<eoban. il. 10.9>	Grandibus obducens, pluviamque aut grandinis imbrem,
<eoban. il. 10.10>	Aut nivis ingentem gelida de nube pruinam
<eoban. il. 10.11>	Spargit in albentes hybernis roribus agros,
<eoban. il. 10.12>	Aut gravibus dextra rutilanti fulgurat Austris:
<eoban. il. 10.13>	Sic crebra ex imo suspiria pectore ducens
<eoban. il. 10.14>	Anxius, insolitoque tremens praecordia motu
<eoban. il. 10.15>	Atrides, quoties vertebat ad agmina Troum
<eoban. il. 10.16>	Lumina, per campum late metantia, crebras
<eoban. il. 10.17>	Collucere faces admirabatur, et ignes
<eoban. il. 10.18>	Tot simul ad Troiam versos, tot musica duci
<eoban. il. 10.19>	Organa, tot vocum nocturnis iubila castris
<eoban. il. 10.20>	Audiri, fremitusque virum, strepitusque sonoros
<eoban. il. 10.21>	Quadrupedum. cum vero oculos navalia retro
<eoban. il. 10.22>	Ad sua deflexit, castrisque induxit Achivum,
<eoban. il. 10.23>	Tum stupido tristes evellens vertice canos,
<eoban. il. 10.24>	Tristia fata Iovi questus, dolor anxius intus
<eoban. il. 10.25>	Cor quatit, et gemitus imo de pectore fundit.
<eoban. il. 10.26>	Dumque ita multa animo volvens secum, omnia versat,
<eoban. il. 10.27>	Optima res factu visa est, ad proxima magni
<eoban. il. 10.28>	Nestoris accelerare gradum tentoria, et ipsum
<eoban. il. 10.29>	Consulere, afflictis si forte quid utile rebus
<eoban. il. 10.30>	Consilii expediat. consurgens ergo decoram
<eoban. il. 10.31>	Induitur tunicam, pedibus tum fortia nectit
<eoban. il. 10.32>	Vincula, dein magni rutilantia terga leonis
<eoban. il. 10.33>	Ex humero sibi ad usque pedes suspendit, et hastam
<eoban. il. 10.34>	Corripit ingentem dextra: cui talia agenti,
<eoban. il. 10.35>	Iunior Atrides venit obvius, ille quoque altis
<eoban. il. 10.36>	Confectus curis: nec enim captare quietem
<eoban. il. 10.37>	Aut somnum potuit, pro sorte et rebus Achivum
<eoban. il. 10.38>	Anxius. ii siquidem causa ipsius, aequora ponti
<eoban. il. 10.39>	Caerula tranantes, animoso Pergama bello
<eoban. il. 10.40>	Aggressi urgebant. humeros cui discolor altos
<eoban. il. 10.41>	Pardi contexit pellis, galeamque nitentem
<eoban. il. 10.42>	Indutus capiti, dextraque hastile tremendum
<eoban. il. 10.43>	Concutiens, ibat rupturus tempora somni
<eoban. il. 10.44>	Germano, qui cunctorum dominator Achivum
<eoban. il. 10.45>	Non secus ac aliquis divorum humana gerentum
<eoban. il. 10.46>	Sceptra colebatur. quem latis arma gerentem
<eoban. il. 10.47>	Pulchra humeris, stantem in puppi, gratissimus hospes
<eoban. il. 10.48>	Adventu, fratrem sic est affatus Atrides:
<eoban. il. 10.49>	Quid tantum hoc noctis carissime frater ad arma
<eoban. il. 10.50>	Consurgis? quid te sic excitat? ergone mittes
<eoban. il. 10.51>	Exploratum aliquem quid agant ad moenia Troes?
<eoban. il. 10.52>	Quidve parent? quod si proficisceris ipse, verendum est,
<eoban. il. 10.53>	Ne quis oberrantem te invadat, et occupet isthoc
<eoban. il. 10.54>	Tempore, quo scelerati animis imbellibus audent
<eoban. il. 10.55>	Omnia, noxque animum peccare volentibus addit.
<eoban. il. 10.56>	Illi respondens Agamemnon, talibus infit:
<eoban. il. 10.57>	Consulere, o Menelae, mihique tibique necesse est,
<eoban. il. 10.58>	Qua ratione malis praesentibus occurramus,
<eoban. il. 10.59>	Quo vitare modo liceat quod ab hoste superbo
<eoban. il. 10.60>	Imminet exitium nobisque, et navibus altis,
<eoban. il. 10.61>	Postquam tota Iovis retro nos versa reliquit
<eoban. il. 10.62>	Gratia, et Hectoreis pronas accommodat aures
<eoban. il. 10.63>	Votisque et precibus, nosque aversatur, et hosti
<eoban. il. 10.64>	Obiicit insontes, nec nostra negotia curat
<eoban. il. 10.65>	Amplius ulla, precesve ullas admittit ad aures.
<eoban. il. 10.66>	Talia gessit heri siquidem Mavortius Hector,
<eoban. il. 10.67>	Qualia nemo virum tam parvo in tempore gessit
<eoban. il. 10.68>	Unquam aliquis, quem vel prior, aut haec viderit aetas,
<eoban. il. 10.69>	Nec patre ipse deo, nec diva matre creatus,
<eoban. il. 10.70>	Tot mala, tot clades, tot vulnera solus Achivis
<eoban. il. 10.71>	Intulit, ut longos possint meminisse per annos.
<eoban. il. 10.72>	Tu celeri cursu ad naves i, perge vocatum
<eoban. il. 10.73>	Aiacem praestantem, atque Idomenea superbum
<eoban. il. 10.74>	Viribus, huc veniant, consultum: ego Nestora magnum
<eoban. il. 10.75>	Pergo vocaturus, ne totam dormiat horam
<eoban. il. 10.76>	Noctis, ad excubias ipsum, nisi forte recuset
<eoban. il. 10.77>	Deducturus, ut edoceat quid restet agendum.
<eoban. il. 10.78>	Praestat enim vir consilio, rebusque gerendis.
<eoban. il. 10.79>	Ipsius est siquidem praefectus filius illic
<eoban. il. 10.80>	Una et Meriones vigilum, necdum inde reversi.
<eoban. il. 10.81>	Frater ad hunc Menelaus: Utrum tamen inde reverti,
<eoban. il. 10.82>	Aut istic remanere iubes, ubi rite vocaro
<eoban. il. 10.83>	Quos memoras? simul excubias adeamus ut una,
<eoban. il. 10.84>	Aut proficiscentem propere te consequar isto?
<eoban. il. 10.85>	Reddidit huic magnus generosi filius Atrei:
<eoban. il. 10.86>	Illic ut maneas iubeo, ne forte revertens
<eoban. il. 10.87>	Ipse alia gradiare via (nam multa viarum
<eoban. il. 10.88>	Per castra incautos compendia fallere possunt)
<eoban. il. 10.89>	Et mihi non iterum occurras. Iam cautus ibi esto,
<eoban. il. 10.90>	Ut quibus excuties mulcentem pectora somnum,
<eoban. il. 10.91>	A genere et meritis atque a virtute paterna
<eoban. il. 10.92>	Compelles, tribuas et avitae laudis honorem,
<eoban. il. 10.93>	Et reverenter agas, nec vocem mitte superbam,
<eoban. il. 10.94>	Et nihil elatum, nec verba tyrannica profer.
<eoban. il. 10.95>	Sortis eo siquidem nos aversatus adegit
<eoban. il. 10.96>	Iuppiter, ut nostri immemores generisque domusque
<eoban. il. 10.97>	Cogamur submissa aliis et blanda profari.
<eoban. il. 10.98>	Talibus instructum fratrem dimisit: at ipse
<eoban. il. 10.99>	Nelidae vicina petit tentoria magni.
<eoban. il. 10.100>	Quo cum pervenisset, agentem mollia somni
<eoban. il. 10.101>	Munera ad undivagas invenit Nestora naves.
<eoban. il. 10.102>	Pone thorum varii pendebant arma laboris,
<eoban. il. 10.103>	Fulgentis primum clypei pulcherrimus umbo,
<eoban. il. 10.104>	Tum duo splendenti praefixa hastilia ferro,
<eoban. il. 10.105>	Et galeae fulgens cristato vertice conus.
<eoban. il. 10.106>	Baltheus his aderat, variantibus undique bullis
<eoban. il. 10.107>	Insignis, quo praecingi de more solebat
<eoban. il. 10.108>	Ducturus nocitura senex in bella cohortes:
<eoban. il. 10.109>	Nondum etenim totum confecerat aegra senectus.
<eoban. il. 10.110>	Hunc ubi per strepitum praesensit adesse, levatus
<eoban. il. 10.111>	In cubitum, laevaque tenens caput: Ecquis, ad isthaec
<eoban. il. 10.112>	Nocturnos, inquit, tendis tentoria gressus,
<eoban. il. 10.113>	Castra per ad naves, dum somno tota quiescunt
<eoban. il. 10.114>	Agmina, qui solus nocti confidere possis
<eoban. il. 10.115>	Obscurae? sociumne aliquem, profugumve requiris
<eoban. il. 10.116>	Iumentum? ne me propius taciturnus adito,
<eoban. il. 10.117>	Fare age quid venias, si afferre quid utile forsan
<eoban. il. 10.118>	Me tibi posse putes. Ad quem sic rex Agamemnon:
<eoban. il. 10.119>	Nestor Nelida, magnorum insignis Achivum
<eoban. il. 10.120>	Gloria, num sentis ex ipsa Agamemnona voce
<eoban. il. 10.121>	Huc venisse tibi? quem Iuppiter impius urget
<eoban. il. 10.122>	Prae reliquis, erumnarum saevique laboris
<eoban. il. 10.123>	Mole premens, adeo ut donec mihi vita supersit,
<eoban. il. 10.124>	Donec et incedens vestigia ducere possim,
<eoban. il. 10.125>	Sim miser, et maneam, per tempora cuncta futurus.
<eoban. il. 10.126>	Et nunc quando oculis placidi capere ulla quietis
<eoban. il. 10.127>	Munera non possum, venio de cardine rerum
<eoban. il. 10.128>	Anxius, et belli discrimine, et omnis Achaei
<eoban. il. 10.129>	Nominis et famae, quibus haec tristissima nox est,
<eoban. il. 10.130>	Et mihi corda aegro prorsus moerore fathiscunt,
<eoban. il. 10.131>	Nec sibi mens constat, verum de pectore moesto
<eoban. il. 10.132>	Exilit, et totos trepidat per corporis artus.
<eoban. il. 10.133>	Ergo age si quid habes (postquam nec tu quoque somnum
<eoban. il. 10.134>	Concipis) in medium proferto his utile rebus,
<eoban. il. 10.135>	Tam miseris simul, et vigiles invisere mecum
<eoban. il. 10.136>	Excubiasque velis, ne forte laboribus aegris
<eoban. il. 10.137>	Hi quoque defessi iaceant, et corpora somno
<eoban. il. 10.138>	Abiiciant prostrata, nec excubialibus adsint
<eoban. il. 10.139>	Officiis, cum tam exiguo distemus ab hoste
<eoban. il. 10.140>	Camporum spacio, nec scire queamus an huius
<eoban. il. 10.141>	Sint aggressuri forsan nos tempore noctis.
<eoban. il. 10.142>	Illi respondens Nestor Neleius infit:
<eoban. il. 10.143>	Atrida praeclare hominum princeps Agamemnon,
<eoban. il. 10.144>	Non equidem, ut reris, nunc expedit omnia magnus
<eoban. il. 10.145>	Consilia Iliadae, nos contra, Iuppiter hosti:
<eoban. il. 10.146>	Quin magis hoc credo, curis ingentibus ipsum
<eoban. il. 10.147>	Secum angi, et torqueri animo, ne magnus Achilles
<eoban. il. 10.148>	Placatus redeat iam nunc tibi factus amicus,
<eoban. il. 10.149>	Deposita tandem qua sic deferbuit ira.
<eoban. il. 10.150>	Nil tamen ipse sequi quo duces cunque gravabor:
<eoban. il. 10.151>	Quin alios etiam tecum dormire vetabo,
<eoban. il. 10.152>	Sed vigilare viros, nobis et adesse iubebo,
<eoban. il. 10.153>	Robustum Diomedea, et aptum rebus Ulyssem,
<eoban. il. 10.154>	Et celerem Aiacem, genitumque parente Megetem
<eoban. il. 10.155>	Phyleo. atque utinam sit qui volet ire vocatum
<eoban. il. 10.156>	Aiacem Telamoniaden, atque Idomeneum,
<eoban. il. 10.157>	Qui procul hinc absunt castrorum extrema tenentes.
<eoban. il. 10.158>	Sed tamen in primis cuperem Menelaus adesset
<eoban. il. 10.159>	Noster, in has partes promptissimus: acribus illum
<eoban. il. 10.160>	Arguero verbis, etiam si tu ipse vetaris.
<eoban. il. 10.161>	Qui, te nunc tantos pro se tolerante labores,
<eoban. il. 10.162>	Admittens placidam secura mente quietem
<eoban. il. 10.163>	Dormiat, et nostros nolit iuvisse labores,
<eoban. il. 10.164>	Quos tot, et in primis clari toleramus Achivi.
<eoban. il. 10.165>	Illi sic Danaum princeps respondit Atrides:
<eoban. il. 10.166>	Magne senex, hoc ut faceres te saepe rogarem,
<eoban. il. 10.167>	Hortarerque alias: quia se solet ille labori
<eoban. il. 10.168>	Subtrahere, et paulo cunctantior esse videri:
<eoban. il. 10.169>	Non equidem, quia lenta piger velit ocia, non quod
<eoban. il. 10.170>	Deficiat virtute animi, potiora volentis:
<eoban. il. 10.171>	Sed quia respiciens me observat, ut omnia primus
<eoban. il. 10.172>	Incipiam expectans, mea consilia inde sequatur.
<eoban. il. 10.173>	Nunc tamen ille prior me longe hoc tempore noctis
<eoban. il. 10.174>	Surrexit, meque ipse adiit, quem protinus istos
<eoban. il. 10.175>	Quos tu commemoras reges iussi ire vocatum.
<eoban. il. 10.176>	Nunc igitur celeri cursu hinc properemus ad ipsas,
<eoban. il. 10.177>	Quas iuxta accitos iussi consistere portas,
<eoban. il. 10.178>	Cum turmis vigilum partes curantibus istas.
<eoban. il. 10.179>	Illi isthaec responsa Gerenius intulit heros:
<eoban. il. 10.180>	Tali nempe modo nemo tua iussa maligne
<eoban. il. 10.181>	Accipiet Danaum, nemo indignabitur isthaec
<eoban. il. 10.182>	Tam bona pro populi cura parere iubenti.
<eoban. il. 10.183>	Sic ait, et tunicam induitur, tum vincula nectit
<eoban. il. 10.184>	Pulchra ligans pedibus: tum laevam murice tinctam
<eoban. il. 10.185>	Purpureo, duplicem, latamque, et tergora villis
<eoban. il. 10.186>	Horrentem. validam manibus mox corripit hastam,
<eoban. il. 10.187>	Quae ferro praefixa alte fulgebat acuto.
<eoban. il. 10.188>	Atque ita ad Argivum tentoria nota profecti,
<eoban. il. 10.189>	Quos inter Laerte satum, diis aequiparandum
<eoban. il. 10.190>	Consiliis, primum invenere. illi ocyus altum
<eoban. il. 10.191>	Excutiens somnum Nestor, clamore sonanti.
<eoban. il. 10.192>	Ille senis postquam vocem intellexit, ad ipsum
<eoban. il. 10.193>	Provolat e thalamo: cui talia verba profatur:
<eoban. il. 10.194>	Ecquid ob haec nocturna viri vos castra vagari
<eoban. il. 10.195>	Compulit, has iuxta naves, tentoria circum,
<eoban. il. 10.196>	Per tenebras? quae causa duos tam frivola adegit?
<eoban. il. 10.197>	Huic ita Nelides responsum reddidit heros:
<eoban. il. 10.198>	Laertis generose animi sate sanguine magni,
<eoban. il. 10.199>	Ne nos argueris, neve indigneris Ulysse,
<eoban. il. 10.200>	Quod facinus, Danaum sors nos miseranda coegit
<eoban. il. 10.201>	Ut faceremus opus. reliquos advenimus autem
<eoban. il. 10.202>	Excutere e somno: quas te quoque sumere partes
<eoban. il. 10.203>	Nobiscum decet, et fractis succurrere rebus,
<eoban. il. 10.204>	Quantum consilio possis, et pectore forti
<eoban. il. 10.205>	Cum reliquis, fugiamus, an hic pugnemus in hostem.
<eoban. il. 10.206>	Sic ait: at thalamum ingrediens consultor Ulysses,
<eoban. il. 10.207>	Ingentem ex humero clypeum suspendit utroque,
<eoban. il. 10.208>	Adque ipsos rediit, mox ad tentoria magni
<eoban. il. 10.209>	Tydidae proficiscentes, in pellibus ipsum
<eoban. il. 10.210>	Taurinis extra tectum offendere cubantem,
<eoban. il. 10.211>	Armatum, iuxta sociis recubantibus ipsum,
<eoban. il. 10.212>	Sub capita appositis per aperta cubilia scutis:
<eoban. il. 10.213>	Quos prope ferratae stabant fulgentibus hastae
<eoban. il. 10.214>	Cuspidibus, sed et arma tholis suspensa micabant
<eoban. il. 10.215>	Eminus, in morem magno Iove fulguris acti.
<eoban. il. 10.216>	Ipse quidem corio incubuit bovis inclytus heros,
<eoban. il. 10.217>	Insigni nixus fessa cervice tapeto.
<eoban. il. 10.218>	Quem prope consistens Neleius excitat heros,
<eoban. il. 10.219>	Calce pedum feriens, ultroque haec verba profatur:
<eoban. il. 10.220>	Surge age, ne dormi Tydei clarissime fili.
<eoban. il. 10.221>	Quid iuvat integram noctem te stertere somno?
<eoban. il. 10.222>	Non sentis tumulum Troas cepisse, nec ipsos
<eoban. il. 10.223>	Esse procul? campus qui interiacet inter utrosque
<eoban. il. 10.224>	Quantulus est etenim? Sic dixit. at ille levatum
<eoban. il. 10.225>	Sustulit e somno corpus, dehinc talia fatur:
<eoban. il. 10.226>	Dure senex, atque irrequiete, laboribus ipsis
<eoban. il. 10.227>	Indurate animo nunquam cessante quiescis.
<eoban. il. 10.228>	Numne aderant alii quos posses mittere ad istuc
<eoban. il. 10.229>	Officii iuvenes, qui quos voluistis Achivum
<eoban. il. 10.230>	Primores ad vestra viros consulta vocassent?
<eoban. il. 10.231>	Nec tibi opus fuerat per te hunc subiisse laborem.
<eoban. il. 10.232>	Sed tibi difficilem tribuit natura senectam,
<eoban. il. 10.233>	Quae nullis rerum succumbat victa procellis.
<eoban. il. 10.234>	Reddidit huic Nestor: Nae tu haec es amice loquutus
<eoban. il. 10.235>	Omnia, et ut decuit, verissima, et optima dictu.
<eoban. il. 10.236>	Sunt etenim mihi praestantes fortissima nati
<eoban. il. 10.237>	Pectora, sunt urbes, populique virique fideles,
<eoban. il. 10.238>	Quorum isthaec potui mandare negocia curae.
<eoban. il. 10.239>	Sed nunc me dolor angit iniquae sortis Achivum
<eoban. il. 10.240>	Maximus, atque animo nullam sinit esse quietem,
<eoban. il. 10.241>	Ex quo res posita est extremo in acumine ferri
<eoban. il. 10.242>	Omnis, et ancipitem casum fortuna minetur
<eoban. il. 10.243>	Talis, ut aut fato crudeli sit pereundum
<eoban. il. 10.244>	Omnibus, aut aliqua vitam ratione tueri.
<eoban. il. 10.245>	Sed tu nunc pedibus praestantem vade vocatum
<eoban. il. 10.246>	Aiacem, fortemque manu Phylidea, postquam
<eoban. il. 10.247>	Viribus ipse viges validi melioribus aevi,
<eoban. il. 10.248>	Et nostri absumptum miserere aetatis honorem.
<eoban. il. 10.249>	Sic ait. ille feri rutilantia terga leonis
<eoban. il. 10.250>	Induitur latos humeros et brachia circum,
<eoban. il. 10.251>	Tegminis extremum talos defluxit ad imos.
<eoban. il. 10.252>	Mox hastam capit, it, vocat, adducitque vocatos.
<eoban. il. 10.253>	Postquam est ad vigilum ventum loca, singula reges
<eoban. il. 10.254>	Opportuna vident, praefectos omnia cautis
<eoban. il. 10.255>	Disposuisse modis, nullum demittere somno
<eoban. il. 10.256>	Lumina, sed vigiles omnes loca iussa tueri,
<eoban. il. 10.257>	Armatos omnes, in castra hostilia habentes
<eoban. il. 10.258>	Intentos oculos, solertibus omnia curis
<eoban. il. 10.259>	Spectantes. ceu plena canes ad ovilia, si quem
<eoban. il. 10.260>	Audivere lupi fremitum, venientis ab alto
<eoban. il. 10.261>	Vertice, rapturi pecudes, quem pastor et ipsi
<eoban. il. 10.262>	Latratu fremituque suis ab ovilibus arcent.
<eoban. il. 10.263>	Talia conspiciens senior, sic Nestor agentes
<eoban. il. 10.264>	Alloquitur: Vigilate viri, atque insistite curae,
<eoban. il. 10.265>	Ut facitis, somnumque oculis arcete nocentem
<eoban. il. 10.266>	Rebus in afflictis, saevo ne forsitan hosti
<eoban. il. 10.267>	Ludibrium risumque incuria nostra pararit.
<eoban. il. 10.268>	Sic dicens, extra vallum processit, et ipsum
<eoban. il. 10.269>	Pone sequebantur reges consulta daturi,
<eoban. il. 10.270>	Cumque his Meriones, et Nestoris inclytus armis
<eoban. il. 10.271>	Filius: hi siquidem super hoc venere vocati
<eoban. il. 10.272>	Consilio. iamque egressi munimina fossae,
<eoban. il. 10.273>	Consedere duces, ubi multa cadavera bello
<eoban. il. 10.274>	Caesorum iacuere loco, qua strennuus Hector
<eoban. il. 10.275>	Caedibus a Danaum venientis munere noctis
<eoban. il. 10.276>	Summotus fuerat. residentes ergo serebant
<eoban. il. 10.277>	Mutua colloquia: hic Nestor Neleius infit:
<eoban. il. 10.278>	Ergone nos virtus, adeone audacia liquit
<eoban. il. 10.279>	Omnis, ut hoc nostro numero nemo inveniatur,
<eoban. il. 10.280>	Qui sibi tantopere confidat, ut audeat hostes
<eoban. il. 10.281>	Accedens propius, quid agant, quae, qualia tractent
<eoban. il. 10.282>	Consilia, explorare? istic num forte manere
<eoban. il. 10.283>	Constituant, an sint redituri in moenia Troes,
<eoban. il. 10.284>	Post tantam inflictam Danais hoc tempore cladem?
<eoban. il. 10.285>	Aut aliquem capiens postremo ex agmine Troum,
<eoban. il. 10.286>	Aut prope succedens, voces et verba loquentum
<eoban. il. 10.287>	Audiat, auscultetque? ferox quid cogitet Hector?
<eoban. il. 10.288>	Quod si haec explorata renunciet omnia nobis,
<eoban. il. 10.289>	Salvus et illaesus quanto post tempore vivet,
<eoban. il. 10.290>	Illi honor immortalis erit, quaeque inserat astris
<eoban. il. 10.291>	Gloria, et a nobis pulcherrima dona dabuntur.
<eoban. il. 10.292>	Namque huic praefecti ratiumque et pubis Achivae
<eoban. il. 10.293>	Singula dona ferent, nigrantes terga bidentes
<eoban. il. 10.294>	Pinguia, foetam quisque, gerentes utribus omnes,
<eoban. il. 10.295>	Cui similis possit possessio nulla videri.
<eoban. il. 10.296>	Semper et inter erit solennibus omnibus idem,
<eoban. il. 10.297>	Et festis epulis, gestarum nomine rerum.
<eoban. il. 10.298>	Sic ait. hi pressis tenuere silentia linguis
<eoban. il. 10.299>	Certa diu: tum sic Diomedes voce canorus
<eoban. il. 10.300>	Excipit. Est animus Nestor mihi pectoris alti,
<eoban. il. 10.301>	Prompta voluntatis ratio est, cupio ista subire
<eoban. il. 10.302>	Quae tu castra mones hostilia, et omnia certis
<eoban. il. 10.303>	Explorare modis, quae nunc ante omnia Troes
<eoban. il. 10.304>	Consilia expediant, cum tam prope castra locarint,
<eoban. il. 10.305>	Si modo consilii comitem, sociumque laboris
<eoban. il. 10.306>	Des aliquem. nam maior adest et plena duobus
<eoban. il. 10.307>	Pectoris atque animi praestantia, copia rerum
<eoban. il. 10.308>	Uberior, vis consilii praesentior omnis,
<eoban. il. 10.309>	Dum nunc hic, nunc ille aliquid, quod et utile credat,
<eoban. il. 10.310>	Invenit, alter et alterius saepe indiget usu.
<eoban. il. 10.311>	At qui solus erit, si forte quid utile rebus
<eoban. il. 10.312>	Cogitet, inveniatque, animo persaepe labanti
<eoban. il. 10.313>	Deficit, et timidum fugit omnis consilii vis.
<eoban. il. 10.314>	Sic ait, atque illi comitem se quisque volebat,
<eoban. il. 10.315>	Praecipue Aiaces, quorum Telamonius alter,
<eoban. il. 10.316>	Alter Oilides, magni duo fulmina Martis,
<eoban. il. 10.317>	Optabant comites in tanta pericula ituro
<eoban. il. 10.318>	Tydidae fieri: voluit Menelaus, avebat
<eoban. il. 10.319>	Meriones, cupiit Thrasymedes Nestore cretus,
<eoban. il. 10.320>	Optabat patiens et ad omnia durus Ulysses,
<eoban. il. 10.321>	Sicut erat fidenti animo, semperque parato
<eoban. il. 10.322>	Castra subire virum Danais tum dira minantum.
<eoban. il. 10.323>	Ad quos Atrides hominum rex talia fatur:
<eoban. il. 10.324>	Tydida generose, animo gratissime nostro,
<eoban. il. 10.325>	Cum tibi tot comites in aperta pericula ituro
<eoban. il. 10.326>	Esse velint Danaum primi, tu delige quem tu
<eoban. il. 10.327>	Esse bonum ducas, qui sit, videatur et idem
<eoban. il. 10.328>	Optimus e numero hoc: nec te reverentia honorum,
<eoban. il. 10.329>	Aut generis moveat: nec te ulla potentia regum
<eoban. il. 10.330>	Aversum rapiat, quos praeteriisse malignum
<eoban. il. 10.331>	Forte putes. haec Atrides est verba loquutus,
<eoban. il. 10.332>	Quod Menelae tibi, ne tu legerere, timebat.
<eoban. il. 10.333>	Ad quem Tydides: Quod si permittitis, inquit,
<eoban. il. 10.334>	Ut quemcunque velim praesentis ab ordine coetus
<eoban. il. 10.335>	Ipse legam comitem, quo tandem crimine Ulyssem
<eoban. il. 10.336>	Praeteream? cuius sapiens, et ad omnia promptus
<eoban. il. 10.337>	Est animus, quamvis metuenda pericula, quemque
<eoban. il. 10.338>	Pallas amat. comite hoc per Martia castra, per ignes,
<eoban. il. 10.339>	Per mala quaecunque evadam. Sic ergo loquuto
<eoban. il. 10.340>	Respondens Laertiades: Noli inclyta Tydei
<eoban. il. 10.341>	Progenies, nimis aut laudare aut carpere Ulyssem,
<eoban. il. 10.342>	His coram ducibus, qui me novere. Sed hinc nos
<eoban. il. 10.343>	Tempus abire monet, siquidem nox prona minatur
<eoban. il. 10.344>	Adventum aurorae, quae non procul esse videtur,
<eoban. il. 10.345>	Iam spacia emensis coeli longissima stellis.
<eoban. il. 10.346>	Partibus exactis etiamnum pene duabus,
<eoban. il. 10.347>	Tertia sola super cursu peragenda relicta est.
<eoban. il. 10.348>	Haec ubi dixisset, correptis protinus armis
<eoban. il. 10.349>	Membra tegunt. gladium Diomedi tum Thrasymedes
<eoban. il. 10.350>	Commodat ancipitem, galeamque utrinque comantem
<eoban. il. 10.351>	(Nam sua pontigradas ad naves arma reliquit)
<eoban. il. 10.352>	Taurinam, non excultam, non denique comis
<eoban. il. 10.353>	Ornatam, proprio quam cassida nomine dicunt,
<eoban. il. 10.354>	Utilis et tantum est capiti tutela tegendo.
<eoban. il. 10.355>	Inde suum clypeum, magno tunc fidus Ulyssi
<eoban. il. 10.356>	Meriones, arcumque gravem, pharetramque decoram,
<eoban. il. 10.357>	Et gladium, galeamque dedit, de tergore factam
<eoban. il. 10.358>	Taurino, multa interius retinacula habentem,
<eoban. il. 10.359>	Intentam, rigidam. dentes extrinsecus albi
<eoban. il. 10.360>	Visebantur apri, qui densi parte ab utraque
<eoban. il. 10.361>	Extabant, medium setae tenuere ferinae.
<eoban. il. 10.362>	Hanc Eleona olim populatus, Amyntoris urbem
<eoban. il. 10.363>	Ormenidae, vertens opulenti tecta tyranni
<eoban. il. 10.364>	Sustulit Autolycus: quam protinus Amphidamanti
<eoban. il. 10.365>	Ipse Cithaereo dono dedit, ille vetusti
<eoban. il. 10.366>	Hospitii dat iure Molo, Molus ipse paternum
<eoban. il. 10.367>	Munus habere dedit nato tunc arma ferenti
<eoban. il. 10.368>	Talia Merioni, queis tunc armabat Ulyssem.
<eoban. il. 10.369>	Taliter armati, linquentes castra suorum,
<eoban. il. 10.370>	Castra inimica petunt: quibus incedentibus ultro
<eoban. il. 10.371>	Augurium a dextra laeto dedit ardea cantu.
<eoban. il. 10.372>	Tecta ave Pallas erat, quam postquam agnovit Ulysses,
<eoban. il. 10.373>	(Quamvis per tenebras volucrem vidisse nequibant)
<eoban. il. 10.374>	Laetus adesse deam, deinde hac est voce precatus:
<eoban. il. 10.375>	Audi me Iove scutifero nata inclyta Pallas,
<eoban. il. 10.376>	Sicut ubique soles, sicut mihi in omnibus adstas
<eoban. il. 10.377>	Casibus adversis, nec me oblivisceris unquam
<eoban. il. 10.378>	Conantem praegrande aliquid: nunc ergo vocantem
<eoban. il. 10.379>	Praecipue exaudi, da nos in castra reverti
<eoban. il. 10.380>	Acto opere immortali aliquo, quod tempore longo
<eoban. il. 10.381>	Troianis doleat. Tum voce valens Diomedes:
<eoban. il. 10.382>	Me quoque diva (ait) exaudi Tritonia virgo,
<eoban. il. 10.383>	Da mihi te comitem, quondam ut comitata parentem es
<eoban. il. 10.384>	Tydea, cum virides Asopi fluminis undas
<eoban. il. 10.385>	Linqueret, et solus reliquorum nomine Graium
<eoban. il. 10.386>	Missus ad excelsas Cadmaeia moenia Thebas
<eoban. il. 10.387>	Iret, et expositis quae propter venerat, isthac
<eoban. il. 10.388>	Digressus duce te hoc opus immortale peregit,
<eoban. il. 10.389>	Hostibus edomitis. cui ut tu dea sola fuisti
<eoban. il. 10.390>	Dux, comes, auxilium: sic nunc mihi fautor adesto,
<eoban. il. 10.391>	Me rege, custodi, reducem siste, adsere, serva.
<eoban. il. 10.392>	Robustum tibi diva bovem, cui cornua latam
<eoban. il. 10.393>	Obtendant frontem, quem nec iuga tracta domarint,
<eoban. il. 10.394>	Quem statuam ante tuas auratis cornibus aras,
<eoban. il. 10.395>	Sacrificans voti solvam reus. Ista precati,
<eoban. il. 10.396>	Non renuente dea, tenebras per noctis opacae,
<eoban. il. 10.397>	Sparsa per arma virum, per fusa cadavera campo,
<eoban. il. 10.398>	Per loca caede virum iam lubrica sanguine fuso
<eoban. il. 10.399>	Ibant praecipites, geminorum more leonum.
<eoban. il. 10.400>	Sed neque magnanimis Troianis inclytus Hector
<eoban. il. 10.401>	Ullam permisit requiem, nec tempora somni.
<eoban. il. 10.402>	Consilium procerum sed et ipse coegit, et omnes
<eoban. il. 10.403>	Iussit adesse simul: quibus ad mandata coactis,
<eoban. il. 10.404>	Ecquis erit vestrum (inquit) ad haec se offerre paratus
<eoban. il. 10.405>	Quae dicam peragenda negocia, temporis huius
<eoban. il. 10.406>	Nocturni, patrato habiturus munera facto
<eoban. il. 10.407>	Digna satis. mercedis erit nam summa futurae,
<eoban. il. 10.408>	Corpora bina dabo cursu pernicia equorum
<eoban. il. 10.409>	Cum curru, Danaum de cunctis optima: si quis
<eoban. il. 10.410>	Audeat ad Graias speculatum hic currere naves,
<eoban. il. 10.411>	Quam poterit propius, nunquid velut ante solebant
<eoban. il. 10.412>	Ad celeres Danai circum sua castra carinas
<eoban. il. 10.413>	Excubias peragant, hodierni an clade laboris
<eoban. il. 10.414>	Et nostris domiti manibus nocturna relinquant
<eoban. il. 10.415>	Officia, et vigilum curas, et navibus altis
<eoban. il. 10.416>	Effugere hinc statuant. Sic inclytus Hector. at illi
<eoban. il. 10.417>	Mutua voce diu tenuere silentia pressa.
<eoban. il. 10.418>	Vir Troianus erat, patres dixere Dolona,
<eoban. il. 10.419>	Filius Eumedis clari praeconis, et idem
<eoban. il. 10.420>	Unicus, et solus nunc fratrum quinque superstes,
<eoban. il. 10.421>	Vir locuples auri atque aeris, sed prorsus inepta
<eoban. il. 10.422>	Deformis facie, verum pernicibus aptus
<eoban. il. 10.423>	Et volucer pedibus, cursuque invictus anhelo:
<eoban. il. 10.424>	Is tunc alloquitur sic Troas et Hectora magnum:
<eoban. il. 10.425>	Hector, in hoc animo virtus, in pectore promptum
<eoban. il. 10.426>	Robur adest, ad perficienda negocia rerum
<eoban. il. 10.427>	Quae tu cunque iubes, ea me confidere debes
<eoban. il. 10.428>	Facturum: licet informis sim corpore toto,
<eoban. il. 10.429>	Non tamen iccirco malus explorator habebor.
<eoban. il. 10.430>	Ad naves itaque accedam fidenter Achivas,
<eoban. il. 10.431>	Quam potero propius, tibi et haec in castra retrorsum
<eoban. il. 10.432>	Explorata feram. sed tu nunc omnia sceptro
<eoban. il. 10.433>	Protenso firmare velis, mihi te esse daturum
<eoban. il. 10.434>	Frena, et equos, currusque invicti nuper Achillis.
<eoban. il. 10.435>	Sic ego pervadam castra intima, sic ego naves
<eoban. il. 10.436>	Usque Agamemnonias veniam. nam forsan Achivi
<eoban. il. 10.437>	Nunc ibi consultant proceres, an praelia rursum
<eoban. il. 10.438>	Instaurent, an forte fugae se credere malint.
<eoban. il. 10.439>	Sic ait. ille manu vibrabat nobile sceptrum,
<eoban. il. 10.440>	Iurabatque viro: Nunc Iuppiter ille maritus
<eoban. il. 10.441>	Iunonis, mihi testis ad haec sit rite vocatus.
<eoban. il. 10.442>	Nemo istis potietur equis te praeter in omni
<eoban. il. 10.443>	Hoc Troum populo, te illustrem gloria reddet
<eoban. il. 10.444>	Talis, et aeternum tanta celebrabere fama.
<eoban. il. 10.445>	Atque ita iuratus postquam est haec verba loquutus
<eoban. il. 10.446>	Instat, ut approperet, fortissimus Hector. at arcum
<eoban. il. 10.447>	Fulgentem ex humero suspendit utroque, lupina
<eoban. il. 10.448>	Tectus pelle Dolon, super utraque tempora adaptans
<eoban. il. 10.449>	Hircinam galeam, iaculum tum sumit acutum,
<eoban. il. 10.450>	Atque abit adversus naves Argivaque castra,
<eoban. il. 10.451>	A quibus haud iterum rediturus navibus esset,
<eoban. il. 10.452>	Nulla relaturus quae audisset ad Hectora magnum.
<eoban. il. 10.453>	Namque ita digressum a sociis, vestigia pleno
<eoban. il. 10.454>	Torquentem properata gradu, cum primus Ulysses
<eoban. il. 10.455>	Vidisset, sic alloquitur Diomedea fortem:
<eoban. il. 10.456>	En tibi, nescio quis, pedes huc vir ab hoste profectus
<eoban. il. 10.457>	Tendit, an hic forsan nostras petit advena naves
<eoban. il. 10.458>	Explorator? an ad dispersa cadavera campo,
<eoban. il. 10.459>	Captans praedae aliquid? Sed nos hunc ire sinamus,
<eoban. il. 10.460>	Dum nos praetereat, rapidis mox cursibus ipsum
<eoban. il. 10.461>	Prensuri. quod si cursu praeverterit, et nos
<eoban. il. 10.462>	Dexteritate pedum superaverit, ipse memento
<eoban. il. 10.463>	Ad naves urgere hasta, semperque retrorsum
<eoban. il. 10.464>	Cogere, ne retro queat in sua castra reverti.
<eoban. il. 10.465>	Haec ubi dixisset, paulum ambo declinantes
<eoban. il. 10.466>	De regione viae, post funera foeda latebant.
<eoban. il. 10.467>	Tum cursu celerante Dolon praetervolat ambos,
<eoban. il. 10.468>	Quanto praeveniant spacio telluris arando
<eoban. il. 10.469>	Ducentes muli tardos iuga curva iuvencos:
<eoban. il. 10.470>	Mulus enim tauro citius molitur aratrum.
<eoban. il. 10.471>	Cum subito exorti post hunc velocibus ambo
<eoban. il. 10.472>	Cursibus urgebant: sonitu miser ille sequentum
<eoban. il. 10.473>	Audito trepidante pedum, spe plenus inani
<eoban. il. 10.474>	Constitit, argutans animo, succurrere plures
<eoban. il. 10.475>	Ipse sibi comites quos mitteret inclitus Hector.
<eoban. il. 10.476>	Verum iam spacio, quam quisquam mittere telum
<eoban. il. 10.477>	Possit, erant propiore illi. tum scilicet hostes
<eoban. il. 10.478>	Esse nihil dubitans, fugit ilicet: acrius autem
<eoban. il. 10.479>	Illi instant fugienti alacres, urgentque Dolona.
<eoban. il. 10.480>	Non secus ac venatores per aperta ferarum
<eoban. il. 10.481>	Lustra canes gemini, quos efferat usus et aetas,
<eoban. il. 10.482>	Hinuleum leporemve agitant, per inhospita sylvae
<eoban. il. 10.483>	Pascua, praetrepida formidine multa gementem:
<eoban. il. 10.484>	Sic ibi Tydides, et rerum eversor Ulysses,
<eoban. il. 10.485>	Instabant tibi fata Dolon extrema ferentes,
<eoban. il. 10.486>	Arcebantque procul versus navalia Graium,
<eoban. il. 10.487>	Ne tua castra retro cursu in Troiana redires.
<eoban. il. 10.488>	Iam procul haud aberat quin excubitoribus ipsis
<eoban. il. 10.489>	Incideret, cum diva suo Tritonia vires
<eoban. il. 10.490>	Tydidae immisit, ne forte quis alter Achivum
<eoban. il. 10.491>	Hoc illi decus eriperet. nam primus in ipsum
<eoban. il. 10.492>	Misit agens celerem divae vi roboris hastam,
<eoban. il. 10.493>	Vulnere quem fixum sic est affatus: Ab ista
<eoban. il. 10.494>	Aut tu siste fuga cursum, aut te consequar ipso
<eoban. il. 10.495>	Hoc iterum telo: nec enim tu effugeris unquam,
<eoban. il. 10.496>	Quam tibi nostra feret miserandam dextera mortem.
<eoban. il. 10.497>	Dixit, et attollens hastam sine vulnere misit
<eoban. il. 10.498>	Sponte sua. nam dextri humeri retinacula supra
<eoban. il. 10.499>	Missa volans, ante ipsum affixa est cuspide terrae.
<eoban. il. 10.500>	Substitit attonitus miser, et formidine pallens,
<eoban. il. 10.501>	Dentibus increpitans, titubans pede, vocibus edens
<eoban. il. 10.502>	Murmura confusis: manibus quem deinde prehensum
<eoban. il. 10.503>	Ambo ad se retrahunt. quos ille in verba fluentes
<eoban. il. 10.504>	Effundens lachrymas, sic dicitur esse precatus:
<eoban. il. 10.505>	Servate incolumem, et vivum me abducite quaeso,
<eoban. il. 10.506>	Ipse ego me redimam. sunt namque ingentia nobis
<eoban. il. 10.507>	Dona reposta domi, ferri, argenti, aeris, et auri,
<eoban. il. 10.508>	Unde pater vobis amplissima munera mittet
<eoban. il. 10.509>	Si me servari incolumem cognoris Achivis.
<eoban. il. 10.510>	Huic ita consilio praestans respondit Ulysses:
<eoban. il. 10.511>	Aude animo, confide, omni formidine mortis
<eoban. il. 10.512>	Deposita, mihique haec edissere vera roganti,
<eoban. il. 10.513>	Quid tu ita solus in hac nigrae caligine noctis
<eoban. il. 10.514>	Tempore, quo sopiti alii defessa quieti
<eoban. il. 10.515>	Corpora deposuere homines? an mortua captas
<eoban. il. 10.516>	Funera, praedae aliquid sperans? an te inclytus Hector
<eoban. il. 10.517>	Exploratorem ad naves dimisit Achivum?
<eoban. il. 10.518>	An te sponte tulit huc te insana voluntas?
<eoban. il. 10.519>	Ad quem voce Dolon trepidans, et corpore toto:
<eoban. il. 10.520>	Multis me exagitans rationibus impulit Hector,
<eoban. il. 10.521>	Deceptum: currus et equos se namque daturum
<eoban. il. 10.522>	Praeclaros mihi Pelidae promisit, ut irem
<eoban. il. 10.523>	Quid fieret naves exploraturus ad altas,
<eoban. il. 10.524>	Vestraque castra viri: positasne ageretis ut ante
<eoban. il. 10.525>	Excubias, an forte pares non sitis ad isthaec
<eoban. il. 10.526>	Edomiti nostris manibus, pugnaeque hodiernae
<eoban. il. 10.527>	Cladibus attriti patrias redeatis ad oras.
<eoban. il. 10.528>	Ad quem subridens sapiens ita fatur Ulysses:
<eoban. il. 10.529>	Munera magna Dolon equidem, si tu ista petebas,
<eoban. il. 10.530>	Pelidae currus et equos adeo generosos,
<eoban. il. 10.531>	Ut nulli parere alii nec cedere possint
<eoban. il. 10.532>	Mortali, nisi soli ipsi: qui matre creatus
<eoban. il. 10.533>	Aequorea, divum de semine venit Achilles.
<eoban. il. 10.534>	Verum age et haec mihi responde, et dic vera roganti,
<eoban. il. 10.535>	Quae loca servantem, quave in regione morantem
<eoban. il. 10.536>	Hectora liquisti, cum digredereris ab illo?
<eoban. il. 10.537>	Arma ubi deposuit? stabula et quae legit equorum?
<eoban. il. 10.538>	Quid Troes reliqui, vigilantne, atque ordine servant
<eoban. il. 10.539>	Excubias? an membra fovent defessa quieti?
<eoban. il. 10.540>	Hacne etiam, quam nunc retinent, statione manere
<eoban. il. 10.541>	Decernant? an forte in moenia celsa redibunt,
<eoban. il. 10.542>	Post tantam nostro factam de milite stragem?
<eoban. il. 10.543>	Huic ita voce Dolon sed adhuc titubante profatur:
<eoban. il. 10.544>	Haec quoque vera tibi, quicunque es amice, fatebor.
<eoban. il. 10.545>	Ad veteris monumenta Ili sese ipse recepit,
<eoban. il. 10.546>	Cum ducibus primis et consultoribus Hector,
<eoban. il. 10.547>	A turba, ut secreto illic de rebus agendis
<eoban. il. 10.548>	Consultent: vigiles etiam, quos castra tueri
<eoban. il. 10.549>	Iussit, et excubias agere, hi parere recusant,
<eoban. il. 10.550>	Et neque comparent, nisi soli Troes: ad ignes
<eoban. il. 10.551>	Hi siquidem, et nocturna sedent ad lumina soli,
<eoban. il. 10.552>	In partes alios etiam et loca iussa vocantes.
<eoban. il. 10.553>	At socii dilapsi omnes, secura quieti
<eoban. il. 10.554>	Corpora deposuere, nihil superesse pericli
<eoban. il. 10.555>	Persuasi, nihil inde mali cladisve timentes
<eoban. il. 10.556>	Pro natis, pro coniugibus, quando hinc procul absint.
<eoban. il. 10.557>	Cui Laertiades: Age et hoc edissere, nunquid
<eoban. il. 10.558>	Commistaene iacent Troum sociumque catervae,
<eoban. il. 10.559>	An semoti aliis alii? quo noscere possim.
<eoban. il. 10.560>	Quem celer Eumedis contra sic filius infit:
<eoban. il. 10.561>	Haec quoque vera tibi referam. tentoria duri
<eoban. il. 10.562>	Ad mare Cares habent, et habentes Poeones arcus
<eoban. il. 10.563>	Incurvos, Lelegesque, et Caucones, inde Pelasgi.
<eoban. il. 10.564>	Tymbreum vero versus, loca proxima, campum
<eoban. il. 10.565>	Haec Lycii sortita tenent, Mysique superbi,
<eoban. il. 10.566>	Inde equites Phryges, hos cristati Maeones ultra.
<eoban. il. 10.567>	Singula cur autem disquiritis omnia? quod si
<eoban. il. 10.568>	Vultis adire viros, Troianaque castra videre,
<eoban. il. 10.569>	Discite et hoc: Thracum, Troiae qui nuper ad urbem
<eoban. il. 10.570>	Laturi auxilium venere, novissima turba est,
<eoban. il. 10.571>	Qui dirempta loco posuerunt castra seorsum,
<eoban. il. 10.572>	Quorum rex Rhesus clarissimus Eionei
<eoban. il. 10.573>	Filius, huius equos forma atque aetate probandos,
<eoban. il. 10.574>	Qui candore nives anteirent, cursibus auras,
<eoban. il. 10.575>	Conspexi his oculis. currus vehit aureus ipsum,
<eoban. il. 10.576>	Argento inserto fulgens. arma aurea regis
<eoban. il. 10.577>	Tota nitent, ipso miranda stupendaque visu.
<eoban. il. 10.578>	Videris, esse deum dicas dignissima membris,
<eoban. il. 10.579>	Non hominum, qui tam preciosis excolerentur:
<eoban. il. 10.580>	Vos nunc ad celeres naves me abducite captum,
<eoban. il. 10.581>	Aut hic firmo aliquo religatum linquite vinclo,
<eoban. il. 10.582>	Donec vos ambo Troiana in castra profecti,
<eoban. il. 10.583>	Verane detulerim vobis an falsa sciatis.
<eoban. il. 10.584>	Ad quem torva tuens Diomedes, talibus infit:
<eoban. il. 10.585>	Ne vero ne deinde fuga speraveris ulla
<eoban. il. 10.586>	Elabi te posse mihi, licet omnia nobis
<eoban. il. 10.587>	Commoda detuleris, molitum hostilia postquam
<eoban. il. 10.588>	Te nostrae cepere manus, ut scilicet olim
<eoban. il. 10.589>	Huc iterum redeas naves speculator ad altas,
<eoban. il. 10.590>	Aut nos oppugnes. quod si tibi spiritus isthac
<eoban. il. 10.591>	Demptus erit dextra, nunquam tu deinde redibis
<eoban. il. 10.592>	Perniciem Danais meditans. verba ista loquenti,
<eoban. il. 10.593>	Iamque paranti ictum, barbae cum vellet honestam
<eoban. il. 10.594>	Tangere caesariem supplex, caput ense reducto
<eoban. il. 10.595>	Dissecuit medium, quo vulnere utrinque solutis
<eoban. il. 10.596>	Nervorum involucris, sed adhuc cum murmure linguae
<eoban. il. 10.597>	Fractum pulveribus iacuit caput, ilicet illi
<eoban. il. 10.598>	Exuvias atque arma adimunt iam lumine casso,
<eoban. il. 10.599>	Hircinam galeam, sagulumque e pelle lupina,
<eoban. il. 10.600>	Inde retortum arcum, tum duri roboris hastam.
<eoban. il. 10.601>	Omnia quae dextra victrice invictus Ulysses
<eoban. il. 10.602>	In coelum tendens, hac Pallada voce precatur:
<eoban. il. 10.603>	Diva fave, spoliis per nos tibi rite dicatis,
<eoban. il. 10.604>	Te siquidem primam colimus, te in vota vocamus
<eoban. il. 10.605>	Divorum: tu nunc nos in tentoria Thracum
<eoban. il. 10.606>	Dirige, qua currus et equi stant, aureaque arma.
<eoban. il. 10.607>	Haec ubi dixisset, spolia ista Dolonis avari
<eoban. il. 10.608>	Extulit ad summos ut iusta tropaea myricas.
<eoban. il. 10.609>	Et ne forte locus redeuntes nocte sub atra
<eoban. il. 10.610>	Falleret, apprensa ponebat arundine signum,
<eoban. il. 10.611>	Adiecta viridis numerosa fronde myricae.
<eoban. il. 10.612>	Hinc per et arma virum properant, nigrumque cruorem,
<eoban. il. 10.613>	Indicio Thracum tentoria nota petentes.
<eoban. il. 10.614>	Quorum ubi ad extremos ventum est, ipsosque iacentes
<eoban. il. 10.615>	(Utpote defessos cursu) sopor altus haberet,
<eoban. il. 10.616>	Sed tamen ordinibus digesti, namque iacebant
<eoban. il. 10.617>	In serie triplici, iuxta sua quemque reposta
<eoban. il. 10.618>	Arma solo iacuere, et equi prope pabula stantes
<eoban. il. 10.619>	Carpebant, ipse in medio rex agmine Rhesus
<eoban. il. 10.620>	Somno indulgebat, iuxta ipsum parte capistris
<eoban. il. 10.621>	Quadrupedes media tecti ad praesepia stabant
<eoban. il. 10.622>	Curribus appositis. quem postquam vidit Ulysses,
<eoban. il. 10.623>	En tibi amice virum, Diomedi proximus inquit,
<eoban. il. 10.624>	Commonstrans, en iuxta et equos, quos verba Dolonis
<eoban. il. 10.625>	Signarunt, quem nos paulo obtruncavimus ante.
<eoban. il. 10.626>	Nunc age vim, viresque tuas, nunc robora profer,
<eoban. il. 10.627>	Nunc virtute opus est, res exigit, hora requirit.
<eoban. il. 10.628>	Nec tu nunc spectator eras adhibendus, in armis
<eoban. il. 10.629>	Tam bene compositus: sed tu nunc solve iugales,
<eoban. il. 10.630>	Ipse viros perimam. quod si te forte iacentes
<eoban. il. 10.631>	Obtruncare iuvat, pulchrum esto, ego solvere pergam
<eoban. il. 10.632>	Quos abigamus equos in castra Argiva trahentes.
<eoban. il. 10.633>	Sic ait. at vires Diomedi caesia Pallas,
<eoban. il. 10.634>	Et mentem dedit. ergo avide per castra iacentes
<eoban. il. 10.635>	Aggreditur, nunc hunc ferro, nunc corripit illum.
<eoban. il. 10.636>	Tum gravia ignota suspiria morte cadentum
<eoban. il. 10.637>	Audiri, tum terra atro manare cruore.
<eoban. il. 10.638>	Sicut enim leo sive ovium seu forte caprarum
<eoban. il. 10.639>	Per deserta gregem nactus, pastore carentem,
<eoban. il. 10.640>	Irruit infrendens, mactans vorat ore cruento:
<eoban. il. 10.641>	Sic tunc Threiicios iuvenes Tydeius heros
<eoban. il. 10.642>	Corripuit, mactans. bis sex iam corpora victor
<eoban. il. 10.643>	Orco tradiderat, cum stans prope fortis Ulysses,
<eoban. il. 10.644>	Tydides quemcumque manu confecerat, illum
<eoban. il. 10.645>	Ipse trahens pedibus, cupiens ut transitus esset
<eoban. il. 10.646>	Liber equis, retro abiecit, ne forte paventes
<eoban. il. 10.647>	(Ignorabat enim quales, vel cuius essent
<eoban. il. 10.648>	Indolis) ad totis obiecta cadavera castris
<eoban. il. 10.649>	Consternati agerent subitum per castra tumultum.
<eoban. il. 10.650>	Iamque erat ad regem ventum, qui tertius illis
<eoban. il. 10.651>	Et decimus cumulandus erat, quo tempore dulcem
<eoban. il. 10.652>	Ille quidem toto proflabat pectore somnum.
<eoban. il. 10.653>	Pestifer illi autem supra caput astitit aegrum
<eoban. il. 10.654>	Somnus, ab Oenidae manibus ferroque profectus
<eoban. il. 10.655>	Palladis auxilio. Interea cordatus Ulysses
<eoban. il. 10.656>	Solverat aeripedes, frenisque tenacibus omnes
<eoban. il. 10.657>	Nexuerat, iamque educens ex agmine abibat
<eoban. il. 10.658>	Instigans arcu, quoniam sumpsisse flagellum
<eoban. il. 10.659>	Festinans oblitus erat de curribus altis.
<eoban. il. 10.660>	Tum socium admonuit per sibila cognita. at ille
<eoban. il. 10.661>	Perstabat, volvens animo memorabile factum,
<eoban. il. 10.662>	Num currum arripiens, in quo arma reposta iacebant
<eoban. il. 10.663>	Aurea, pertraheret temone, aut tolleret altis
<eoban. il. 10.664>	Deportans humeris: an plures forte trucidet
<eoban. il. 10.665>	Pubis Threiciae. volventi talia, Pallas
<eoban. il. 10.666>	Adstitit, et, Quid, ait, tibi Tydeos inclyte fili,
<eoban. il. 10.667>	Excidit, ut redeas? trepidusne forte carinas
<eoban. il. 10.668>	Hinc pulchras repetas, ne Troas forte deorum
<eoban. il. 10.669>	Excitet hic alius. iam desine, tempus eundi est.
<eoban. il. 10.670>	Sic ait, ille deae vocemque et verba loquentis
<eoban. il. 10.671>	Agnoscens, conscendit equos, quos verbere Ulysses
<eoban. il. 10.672>	Urgebat, propere ad naves venere citatis
<eoban. il. 10.673>	Cursibus aeripedum: nec segnis amicus Apollo
<eoban. il. 10.674>	Troianis fuit. Ille ut Pallada vidit euntem,
<eoban. il. 10.675>	Consilia et verbis Diomedi recta ferentem,
<eoban. il. 10.676>	Iratus, loca et ipse petit, qua castra locarunt
<eoban. il. 10.677>	Troiani, Thracesque, et ab illis Hippocoontem
<eoban. il. 10.678>	Excitat, agnatum regi, rebusque valentem,
<eoban. il. 10.679>	Consilioque bonum. qui somno excussus, ut ipsos
<eoban. il. 10.680>	Abductos cognovit equos, regisque iacentis
<eoban. il. 10.681>	Sanguine foedatum corpus, tum plurima circum
<eoban. il. 10.682>	Corpora caesorum, miseraque a caede moventum
<eoban. il. 10.683>	Semineces artus, amens exclamat, et omnem
<eoban. il. 10.684>	Implevit clangore locum, tum nomine regem
<eoban. il. 10.685>	Aequaevum, agnatumque vocans, tum tota tumultu
<eoban. il. 10.686>	Castra repentino Troum commota fremebant.
<eoban. il. 10.687>	Undique concursus fieri, ruere undique Troes
<eoban. il. 10.688>	Cum sociis, mirari hostes ingentia facta
<eoban. il. 10.689>	Esse ausos, sua ab his potuisse in castra reverti.
<eoban. il. 10.690>	Illi ubi pervenere locum, quo morte Dolona
<eoban. il. 10.691>	Perculerant, ibi cautus equos retinebat Ulysses,
<eoban. il. 10.692>	Desilit in terram Diomedes, atque cruentas
<eoban. il. 10.693>	Exuvias rapiens, socio tradebat Ulyssi.
<eoban. il. 10.694>	Mox in equos iterum insiluit: qui verbere Ulyssis
<eoban. il. 10.695>	Et stimulis acti, repetunt omissa repente
<eoban. il. 10.696>	Ad naves dudum coepti vestigia cursus,
<eoban. il. 10.697>	Quos trepidante pedum cursu Neleius heros
<eoban. il. 10.698>	Sensit ubi adventare prior, sic fatur amicis:
<eoban. il. 10.699>	O socii Danaum proceres, et sceptra tenentes,
<eoban. il. 10.700>	Mentiar? an verum mens augurat? id quod et optem,
<eoban. il. 10.701>	Certus equum strepitus pavidas mihi perculit aures,
<eoban. il. 10.702>	Quos et Tydides huc et consultor Ulysses
<eoban. il. 10.703>	Adducunt, Troum sociumve ex agmine captos.
<eoban. il. 10.704>	Verum ego quam timui, quam me metus anxius egit
<eoban. il. 10.705>	Sollicitum, ne quid paterentur triste, suaque
<eoban. il. 10.706>	Indignum virtute viri, duo maxima Graium
<eoban. il. 10.707>	Lumina, ne soli obruerentur ab agmine Troum.
<eoban. il. 10.708>	Vix ea fatus erat, cum protinus ecce cruentis
<eoban. il. 10.709>	Adsunt ornati spoliis, mox inde decoris
<eoban. il. 10.710>	Desiliunt ab equis, quibus omnia laeta precati
<eoban. il. 10.711>	Exhibuere manus, gratantes talia dextris
<eoban. il. 10.712>	Ominibus perfecta, duces, multaque salute
<eoban. il. 10.713>	Accipiunt. Tum Nestor in haec est verba loquutus:
<eoban. il. 10.714>	Dic age, dic ingens Argivum gloria Ulysse,
<eoban. il. 10.715>	Quos nobis adducis equos? aut unde paratos?
<eoban. il. 10.716>	Nunquid ab agminibus Troum? num forte deorum
<eoban. il. 10.717>	Obtulit hos aliquis, similes coelestibus omnes
<eoban. il. 10.718>	Luciferi radiis? equidem iam tempore longo
<eoban. il. 10.719>	Troianis conversor, ad haec navalia bello
<eoban. il. 10.720>	Consenui, nec tale aliquid vel tempore vidi hoc,
<eoban. il. 10.721>	Vel vidisse alio memini, tam scilicet albos,
<eoban. il. 10.722>	Talis equos formae. Nunc munus id ergo deorum
<eoban. il. 10.723>	Esse ego credidero, quia vobis obvius ambos
<eoban. il. 10.724>	His donarit equis aliquis deus: ipse equidem vos
<eoban. il. 10.725>	Caros esse Iovi cogenti nubila novi,
<eoban. il. 10.726>	Atque ipso genitae dilectos Palladis ambos.
<eoban. il. 10.727>	Olli respondens multorum expertus Ulysses,
<eoban. il. 10.728>	Nestor (ait) Nelide, ingens decus Argivorum,
<eoban. il. 10.729>	Id facile esse deo quis nesciat, his meliores
<eoban. il. 10.730>	Si dignetur equos dare posse? quod omnia longe
<eoban. il. 10.731>	Humana exuperet virtus divina. sed isti
<eoban. il. 10.732>	Quos nunc cernis equi, sunt tota ab origine Thraces,
<eoban. il. 10.733>	Quorum hodie regi Diomedes abstulit hasta
<eoban. il. 10.734>	Obluctantem animam, cum de incumbentibus una
<eoban. il. 10.735>	Bis sex lectorum iuvenum, quibus additus est rex
<eoban. il. 10.736>	Rhesus tredecimus. Sed et hunc navalia iuxta
<eoban. il. 10.737>	Cepimus, exutum spoliis, et vulnere caesum
<eoban. il. 10.738>	Liquimus: explorator enim veniebat ab ipso
<eoban. il. 10.739>	Hectore, Troianisque aliis, ut nostra peragrans
<eoban. il. 10.740>	Castra, suis quaecunque ageremus, nota referret.
<eoban. il. 10.741>	Sic dicens, adigebat equos per grandia fossae
<eoban. il. 10.742>	Munimenta cavae, gaudens simul ipse, simulque
<eoban. il. 10.743>	Laetantes alii. Sed equi tentoria magni
<eoban. il. 10.744>	Ingressi Diomedis, ibi ad praesepia pulchris
<eoban. il. 10.745>	Alta ligabantur nullo prohibente capistris,
<eoban. il. 10.746>	Iuxta alios Diomedis equos, qui farre cibari
<eoban. il. 10.747>	Triticeo soliti fuerant. spolia inde Dolonis
<eoban. il. 10.748>	In proram navis posuit veterator Ulysses,
<eoban. il. 10.749>	Consecranda Deae ventura per ocia glaucae.
<eoban. il. 10.750>	Ambo deinde in aquas abeuntes aequoris alti,
<eoban. il. 10.751>	Abluturi artus multo sudore fluentes,
<eoban. il. 10.752>	Omnia membra lavant, suras, femora alta, lacertos.
<eoban. il. 10.753>	Corpora postquam autem nimio sudore levarunt,
<eoban. il. 10.754>	Fluctibus aequoreis lotique, animisque refecti,
<eoban. il. 10.755>	Post haec calda petunt spumantia balnea labro
<eoban. il. 10.756>	Arte laborato varia, defessa lavabant
<eoban. il. 10.757>	Corpora, odorifero succo praepinguis olivae
<eoban. il. 10.758>	Ungentes: tum coenatum post balnea pergunt,
<eoban. il. 10.759>	Atque ibi praecipuum libant cratera Minervae,
<eoban. il. 10.760>	Plurima praedulci vacuantes pocula vino.