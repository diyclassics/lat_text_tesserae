<eoban. il. 1.1>	Dic mihi magnanimi Pelidae Musa furorem,
<eoban. il. 1.2>	Qui multas miseris clades invexit Achivis,
<eoban. il. 1.3>	Heroumque avido multorum tradidit orco
<eoban. il. 1.4>	Illustreis animas, canibusque rapacibus escam
<eoban. il. 1.5>	Corpora, et aeriis avibus, dispersa per altos
<eoban. il. 1.6>	Littoris Iliaci campos. Iovis alma voluntas
<eoban. il. 1.7>	Ista fuit: postquam Graium rex magnus Atrides,
<eoban. il. 1.8>	Et Thetide aequorea generatus divus Achilles,
<eoban. il. 1.9>	Conseruere truces animis discordibus iras,
<eoban. il. 1.10>	Quis deus hos inter rixam commovit acerbam?
<eoban. il. 1.11>	Supremi Iovis et Latonae filius, omnis
<eoban. il. 1.12>	Causa fuit luctus. namque hic iratus Atridae,
<eoban. il. 1.13>	Mortiferam pestem per castra immisit Achivum,
<eoban. il. 1.14>	Nomine contempti Chrysae, sua sacra ferentis,
<eoban. il. 1.15>	Quem ferus Atrides dictis violarat iniquis,
<eoban. il. 1.16>	Et simul indignis rebus. Namque ipse sacerdos
<eoban. il. 1.17>	Ad celeres Danaum stantes in littore naves
<eoban. il. 1.18>	Venerat, adducens pro cara plurima nata
<eoban. il. 1.19>	Munera, nec precium redimendae vile puellae
<eoban. il. 1.20>	Prae se sacra ferens manibus, vittasque, coronasque,
<eoban. il. 1.21>	Aureaque immenso iaculantis Apollinis arcu
<eoban. il. 1.22>	Sceptra, preces lachrymis miscens circumibat Achivos:
<eoban. il. 1.23>	Praecipue geminos fratres orabat Atridas,
<eoban. il. 1.24>	Quos penes imperii stabat suprema potestas:
<eoban. il. 1.25>	Atridae fratres, vosque omnes ordine Achivi,
<eoban. il. 1.26>	Sic vobis superi coelestia templa colentes
<eoban. il. 1.27>	Dent capere Iliacae Priameia moenia Troiae,
<eoban. il. 1.28>	Vosque domum reduces salvos reperire penates,
<eoban. il. 1.29>	Reddite dilectam natam mihi, donaque vobis
<eoban. il. 1.30>	Sumite, nec precium redimendae vile puellae,
<eoban. il. 1.31>	Sancta sagittiferi venerantes numina Phoebi.
<eoban. il. 1.32>	Hic omnes alii proceres, et pubis Achivae
<eoban. il. 1.33>	Agmina, succlamant, senis accipienda videri
<eoban. il. 1.34>	Munera, reddendam misero sua vota parenti
<eoban. il. 1.35>	Filiolam. sed non Agamemnonis ista voluntas:
<eoban. il. 1.36>	Qui nec iura patris, nec maxima munera quicquam
<eoban. il. 1.37>	Supplicis erubuit: sed iniqua percitus ira,
<eoban. il. 1.38>	Ultro etiam insontem verbis incessit amaris:
<eoban. il. 1.39>	I procul hinc, invise senex: ac deinde caveto,
<eoban. il. 1.40>	Ne tam stulta tuae veniat fiducia menti,
<eoban. il. 1.41>	Rursus ut has adeas naves: ne forte reversum
<eoban. il. 1.42>	Vel te nunc etiam nec Apollinis infula tutum
<eoban. il. 1.43>	Praestiterit satis, aut quae nunc geris aurea sceptra
<eoban. il. 1.44>	Eripiant mihi. non etiam hanc dimittere certum est,
<eoban. il. 1.45>	Quin potius procul a patria, captiva senescet,
<eoban. il. 1.46>	Et tractura colos ad amoenum serviet Argos,
<eoban. il. 1.47>	Et nostri sternet subeunda cubilia lecti.
<eoban. il. 1.48>	Sed fuge, ne tumido moveas mihi pectore bilem,
<eoban. il. 1.49>	Neve tuae possis vitae remanere periclo.
<eoban. il. 1.50>	Sic ait. at senior stupefactus pectore toto
<eoban. il. 1.51>	Paruit, et celer evasit resonantia ponti
<eoban. il. 1.52>	Littora, multa movens animo. Tum numina supplex
<eoban. il. 1.53>	Latona geniti, sic dicitur esse precatus:
<eoban. il. 1.54>	Exaudi pater auricomo spectabilis arcu,
<eoban. il. 1.55>	Qui Chrysam Cillamque tenes, loca sacra, potentique
<eoban. il. 1.56>	Alme manu Smintheu Tenedo dominaris aquosae,
<eoban. il. 1.57>	Si tua rite meis veneratus templa sacerdos
<eoban. il. 1.58>	Muneribus, si grata tuas libamina ad aras
<eoban. il. 1.59>	Perfeci, aut unquam nostra tibi victima dextra
<eoban. il. 1.60>	Planxit humum moriens, si pinguia viscera flammis
<eoban. il. 1.61>	Caprarumque boumque adolevi, age Phoebe petenti
<eoban. il. 1.62>	Hoc desiderium mihi perfice, perde sagittis
<eoban. il. 1.63>	Castra tuis Danaum, lachrymasque ulciscere nostras.
<eoban. il. 1.64>	Talia cum lachrymis, et tristi voce precatum
<eoban. il. 1.65>	Audiit arcitenens, atque acri percitus ira
<eoban. il. 1.66>	Summa petit coeli, ex humeris radiantibus arcum
<eoban. il. 1.67>	Suspensamque gerens pharetram, quam fervidus ira
<eoban. il. 1.68>	Concussit, motae strepitu sonuere sagittae:
<eoban. il. 1.69>	Ipse atrae similis nocti, volat agmina contra
<eoban. il. 1.70>	Insistens Danaum, telumque intorsit. at ipsum,
<eoban. il. 1.71>	Ingentem vacuo sonitum dedit aere lapsum,
<eoban. il. 1.72>	Argenti celeres penna stridente per auras.
<eoban. il. 1.73>	Principio iumenta ferit letalis arundo,
<eoban. il. 1.74>	Impigrosque canes: hominum mox corpora, foeda
<eoban. il. 1.75>	Strage ruens, totis cumulabat funera castris.
<eoban. il. 1.76>	Plurima iamque pyris arsere cadavera, postquam est
<eoban. il. 1.77>	Ter tribus in populum pestis grassata diebus.
<eoban. il. 1.78>	Brachia dehinc niveae monitu Iunonis, Achilles
<eoban. il. 1.79>	Conventum decimo cunctorum cogit Achivum.
<eoban. il. 1.80>	Illa quidem Danaos non aequa mente ferebat,
<eoban. il. 1.81>	Cum perimi miseros indigna morte videret.
<eoban. il. 1.82>	Illi igitur coetu postquam coiere frequenti,
<eoban. il. 1.83>	Surgit ad hos, atque inde pedes celer infit Achilles:
<eoban. il. 1.84>	Atrida, nunc ergo domum sine laude reverti
<eoban. il. 1.85>	Cogemur, si forte tamen sit posse reverti,
<eoban. il. 1.86>	Et fatum liceat praesens evadere, et istam
<eoban. il. 1.87>	Quae simul exhaurit vires in bella, nec ipsos
<eoban. il. 1.88>	Pestis acerba sinit Danaos superesse, sed urgens
<eoban. il. 1.89>	Nos domat, et sumptis desistere coget ab armis.
<eoban. il. 1.90>	Verum age, nos aliquem callentem fata deorum,
<eoban. il. 1.91>	Aut qui per sacram venientia somnia noctem
<eoban. il. 1.92>	Explicet (ex ipso siquidem sunt somnia coelo)
<eoban. il. 1.93>	Aut multa doctum sacra relligione, rogemus,
<eoban. il. 1.94>	Quid nostra sibi clade velit divina voluntas,
<eoban. il. 1.95>	Cur ita nos misere devastet Phoebus Apollo:
<eoban. il. 1.96>	An quia vota minus persolvimus, an quia sacris
<eoban. il. 1.97>	Facta mora est, fierique sibi deus illa reposcat,
<eoban. il. 1.98>	Sive agno tenero, corpusve recente capella:
<eoban. il. 1.99>	Hoc si forte malam placatus munere pestem
<eoban. il. 1.100>	Arceat. haec dicens, reliquis assedit Achivis.
<eoban. il. 1.101>	Tum cunctis toto reticentibus ordine, solus
<eoban. il. 1.102>	Calchas Thestorides longe celeberrimus augur,
<eoban. il. 1.103>	Qui quae nunc fierent et quae ventura tenebat,
<eoban. il. 1.104>	Idem qui caneret quae dudum facta fuissent:
<eoban. il. 1.105>	Quem Danai tumidum sulcantes navibus aequor,
<eoban. il. 1.106>	Constituere ducem sacram Simoentis ad urbem.
<eoban. il. 1.107>	Cui Phoebus pater ipse suas concesserat arteis:
<eoban. il. 1.108>	Solus hic assurgens, sacro sic ore canebat:
<eoban. il. 1.109>	Aeacida, dilecte Iovi, mandata profari
<eoban. il. 1.110>	Praecipis, et causas irarum exponere Phoebi,
<eoban. il. 1.111>	In spacia aerias iaculantis longa sagittas:
<eoban. il. 1.112>	Pareo, nulla mora est. et tu promitte vicissim,
<eoban. il. 1.113>	Sacramenta ferens fidei mihi certa futurae,
<eoban. il. 1.114>	Facturum quaecunque peto: ne vera loquentem,
<eoban. il. 1.115>	Atque ideo expositum magnis fortasse periclis,
<eoban. il. 1.116>	Auxilio cassum, verbisve, manuve relinquas.
<eoban. il. 1.117>	Credo etenim nimiam quoniam exardescet in iram,
<eoban. il. 1.118>	Omnibus imperio qui praesidet unus Achivis.
<eoban. il. 1.119>	Semper enim regis metuenda est ira minori.
<eoban. il. 1.120>	Qui quanquam male dissimulat, bilemque molestam
<eoban. il. 1.121>	Concoquat, et poenam praesens in tempus omittat,
<eoban. il. 1.122>	Non tamen imbibitae semel obliviscitur irae,
<eoban. il. 1.123>	Supplicio dum facta gravi commissa rependat.
<eoban. il. 1.124>	Dic igitur, num me iubeas sperare salutem.
<eoban. il. 1.125>	Quem contra pedibus celer haec respondit Achilles:
<eoban. il. 1.126>	Aude animo vates, et quae responsa deorum
<eoban. il. 1.127>	Cunque tenes, deprome, et Achivum profer ad aures:
<eoban. il. 1.128>	Sancta per irati iuro tibi numina Phoebi,
<eoban. il. 1.129>	Cuius tu Danais promes oracula Calchas,
<eoban. il. 1.130>	Donec in hoc aliquis superabit corpore sanguis,
<eoban. il. 1.131>	Donec humi validis pedibus vestigia figam,
<eoban. il. 1.132>	Nemo manus in te violentas ingeret unquam,
<eoban. il. 1.133>	Has apud excelsas naves, non omnibus unus
<eoban. il. 1.134>	E Danais quisquam, non si volet ipse Agamemnon,
<eoban. il. 1.135>	Quem praestare aliis regnandi viribus aiunt.
<eoban. il. 1.136>	Tunc bonus haec posita coepit formidine vates:
<eoban. il. 1.137>	Non damnat votis, non sacra reposcit Apollo
<eoban. il. 1.138>	Irrita, sed saevit contempto praeside Chrysa
<eoban. il. 1.139>	Sacrorum, quem reiectum dimisit Atrides,
<eoban. il. 1.140>	Nec dulcem misero dignatus reddere natam,
<eoban. il. 1.141>	Sumere nec precium redimendae grande puellae.
<eoban. il. 1.142>	Haec fuit, haec fiet multorum causa malorum:
<eoban. il. 1.143>	Nec deus ante malum cessabit spargere virus,
<eoban. il. 1.144>	Pestiferas non ante manus cohibebit ab ictu,
<eoban. il. 1.145>	Filia quam misero redeat formosa parenti,
<eoban. il. 1.146>	Et redeat nullo precio, non aere redempta,
<eoban. il. 1.147>	Nosque sacras Chrysae centum statuamus ad aras
<eoban. il. 1.148>	Mactandos de more boves. sic posse videmur
<eoban. il. 1.149>	Offensum placare deum, atque avertere pestem.
<eoban. il. 1.150>	Haec ubi dixisset, sessum concessit. at ipsum
<eoban. il. 1.151>	Talia verba loqui de rebus talibus ausum,
<eoban. il. 1.152>	Indignans furia mentem turbatus Atrides,
<eoban. il. 1.153>	Ardentes volvens oculos, et lumina flammis
<eoban. il. 1.154>	Ignea contorquens, postquam assurrexit, in ipsum
<eoban. il. 1.155>	Invectus Calchanta, hanc rupit pectore vocem:
<eoban. il. 1.156>	O instructe dolis vates, et plene malorum,
<eoban. il. 1.157>	Quando unquam mihi vera tuo vox ore profecta est?
<eoban. il. 1.158>	Qui conficta aliquo semper mendacia fuco
<eoban. il. 1.159>	Contegis, et nunquam bona vaticinaris amico:
<eoban. il. 1.160>	Nunc quoque seductis audes oracula Graiis
<eoban. il. 1.161>	Falsa deum canere, et cladis praetexere causas,
<eoban. il. 1.162>	Pestiferam longe iaculantis Apollinis iram,
<eoban. il. 1.163>	Quod non reddiderim patri (sua vota) puellam,
<eoban. il. 1.164>	Iam non vulgari mihi consuetudine iunctam,
<eoban. il. 1.165>	Quamque Clytemnestrae iamdudum uxoris amori
<eoban. il. 1.166>	Praetulerim: quanquam illa meos prima abstulit ignes,
<eoban. il. 1.167>	Prima meum tetigit mihi tradita virgo cubile:
<eoban. il. 1.168>	Quanquam non etiam naturae dotibus ullis,
<eoban. il. 1.169>	Non specie, non ingenio, non munere formae,
<eoban. il. 1.170>	Non rara virtute animi, non arte laborum,
<eoban. il. 1.171>	Coniugis eximio Chryseis caedat honori.
<eoban. il. 1.172>	Si tamen haec melior vobis sententia visa est,
<eoban. il. 1.173>	Nata licet cupido reddatur inempta parenti:
<eoban. il. 1.174>	Cur etenim salvos nolim? cur vestra videre
<eoban. il. 1.175>	Funera iucundum fuerit mihi? vivere malo
<eoban. il. 1.176>	Nunc equidem populum, quam clade perire nefanda.
<eoban. il. 1.177>	Ut tamen haec aliquo condigno munere nobis
<eoban. il. 1.178>	Damna rependantur, curetis oportet Achivi,
<eoban. il. 1.179>	Et mihi pro rapta Chryseide dona paretis
<eoban. il. 1.180>	Digna satis: ne cum reliqui sua praemia servent,
<eoban. il. 1.181>	Solus ego impensae caream virtutis honore.
<eoban. il. 1.182>	Huic animo pedibusque valens respondit Achilles:
<eoban. il. 1.183>	Maxime, sed quo nec sit avarior alter, Atrida,
<eoban. il. 1.184>	Quae tibi magnanimi reddant nunc praemia Graii?
<eoban. il. 1.185>	Quandoquidem nihil est in publica nostra redactum
<eoban. il. 1.186>	Scrinia, et eversis quamcunque ex urbibus olim
<eoban. il. 1.187>	Cepimus, in populum divisa est praeda. nec aequum est,
<eoban. il. 1.188>	Quae sibi quisque tulit sudati iusta laboris
<eoban. il. 1.189>	Praemia, sub sortem revocare, et munere quenquam
<eoban. il. 1.190>	Virtutis fraudare suae, fructuque laborum.
<eoban. il. 1.191>	Sed gratam nunc ipse deo dimitte puellam,
<eoban. il. 1.192>	Terque quaterque tibi nos restituemus Achivi,
<eoban. il. 1.193>	Virgine si qua tibi decedere credis adempta,
<eoban. il. 1.194>	Annuat ipse modo superum pater urbe potiri
<eoban. il. 1.195>	Qua cupimus, sacraeque evertere moenia Troiae.
<eoban. il. 1.196>	Hunc ita rex contra est verbis ingressus Atrides:
<eoban. il. 1.197>	Mene, deo forma similis fortissime Achilles,
<eoban. il. 1.198>	Posse latere putas, quas nectis fraudibus arteis?
<eoban. il. 1.199>	Nec ratione mihi quaquam persuaseris ista,
<eoban. il. 1.200>	Quod cupis, ut tua sint tecum iucunda laborum
<eoban. il. 1.201>	Praemia, non habeam quibus ipse oblecter honores.
<eoban. il. 1.202>	Reddere nunc suades Chryseida: nil moror autem,
<eoban. il. 1.203>	Quo minus illa patri redeat. quod si nec Achivi
<eoban. il. 1.204>	Constituant animis quae praemia digna rependant,
<eoban. il. 1.205>	Pro mihi surrepta Chryseide, nitar ab ipsis
<eoban. il. 1.206>	Eripere invitis: seu tu, seu maximus Aiax,
<eoban. il. 1.207>	Sive Ithacus fuerit, quem sors mihi destinet, illum
<eoban. il. 1.208>	Deliciarum aliqua spoliatum parte relinquam.
<eoban. il. 1.209>	Quicquid erit, post viderimus. Nunc ergo paretur
<eoban. il. 1.210>	Navis, in aequoreo cursum factura profundo,
<eoban. il. 1.211>	In quam remigio instructam ponantur ad aras
<eoban. il. 1.212>	Mactandi de more boves, atque ipsa nitentes
<eoban. il. 1.213>	Chryseis formosa genas reddenda parenti.
<eoban. il. 1.214>	Omnibus his aliquis rebus dux praesit agendis,
<eoban. il. 1.215>	Aut Aiax, aut Idomeneus, aut divus Ulysses,
<eoban. il. 1.216>	Aut tu cunctorum lingua audacissime Graium,
<eoban. il. 1.217>	Pestiferi nobis qui placet Apollinis iram.
<eoban. il. 1.218>	Ad quem torva tuens, pedibus celer, orsus Achilles:
<eoban. il. 1.219>	Heu (inquit) scelerate, omnemque exute pudorem,
<eoban. il. 1.220>	Et lucris inhians: et quis tua possit Achivum
<eoban. il. 1.221>	Iussa pati placidis animis? quis ferre superbum
<eoban. il. 1.222>	Imperium? seu sit ratio exploranda viarum,
<eoban. il. 1.223>	Sive manu dubium pugnante lacessere martem.
<eoban. il. 1.224>	Namque nec ulla fuit Troiam mihi causa petendi,
<eoban. il. 1.225>	Nec saevo Iliacos evertere marte penates,
<eoban. il. 1.226>	Cum mihi nulla mali dederint incommoda Troes,
<eoban. il. 1.227>	Non armenta boum tulerint, non agmen equorum,
<eoban. il. 1.228>	Arva nec herbosae populati pinguia Phthiae
<eoban. il. 1.229>	Eruerint segetes, quando spaciis immensis
<eoban. il. 1.230>	Distat, et intersunt resonantis plurima ponti
<eoban. il. 1.231>	Aequora, et umbrosi Phthiamque et Pergama montes.
<eoban. il. 1.232>	Sed tua, flagitiose vir, abiectique pudoris,
<eoban. il. 1.233>	Et spectata tui nos gratia fratris adegit,
<eoban. il. 1.234>	Ut vos huc sequeremur, honorem denique vestrum
<eoban. il. 1.235>	His adserturi manibus, sub moenibus altis
<eoban. il. 1.236>	Dardanidum. sed nulla tibi (canis improbe) cura est
<eoban. il. 1.237>	De nobis, quos nec merito veneraris honore:
<eoban. il. 1.238>	Nempe et adempturum qui te mihi dona mineris
<eoban. il. 1.239>	Tradita, quae multis mihi parta laboribus, ipsi
<eoban. il. 1.240>	Argolici tribuere duces: quasi plurima quisquam
<eoban. il. 1.241>	Nesciat evenisse tibi, et pulcherrima dona,
<eoban. il. 1.242>	Plenam aliquam populo quoties evertimus urbem
<eoban. il. 1.243>	Troiugenum Danai. sed enim pars maxima belli
<eoban. il. 1.244>	Huius opus dextrae, manuum labor ille mearum est,
<eoban. il. 1.245>	Maxima praeda tua est, semper tua plurima sors est.
<eoban. il. 1.246>	Acria quinetiam defessus bella gerendo,
<eoban. il. 1.247>	Qualiacunque mihi eveniunt, aequique bonique
<eoban. il. 1.248>	Consulo, saepe licet non maxima munera dentur.
<eoban. il. 1.249>	Nunc quia contemptus tibi sum, stat certa voluntas
<eoban. il. 1.250>	In mare quamprimum totam deducere classem,
<eoban. il. 1.251>	Et patriam potius Phthiam cum laude reverti,
<eoban. il. 1.252>	Quam tibi apud Troiam tam segnia bella gerenti
<eoban. il. 1.253>	Impendisse operam, unde nihil sperare relictum
<eoban. il. 1.254>	Sit mihi vel famae, vel opum, sed honoris adempti
<eoban. il. 1.255>	Plurimaque incertae subeunda pericula vitae.
<eoban. il. 1.256>	Hunc ita rex contra verbis invectus Atrides:
<eoban. il. 1.257>	Quando (inquit) tua sic suadet tibi certa voluntas,
<eoban. il. 1.258>	Actutum, licet, hinc abeas: fuge, nil moror. haud te
<eoban. il. 1.259>	Orabo ut maneas me propter. ut ipse recedas,
<eoban. il. 1.260>	Non deerunt alii qui me venerentur, et ipsum
<eoban. il. 1.261>	Non fugiant, sed praecipue consultor honorum
<eoban. il. 1.262>	Iuppiter. ipse quidem mihi es invisissimus omni
<eoban. il. 1.263>	De numero regum, quem nil nisi iurgia semper,
<eoban. il. 1.264>	Saevaque bella iuvant. quod si fortissimus omnes
<eoban. il. 1.265>	Inter es, hoc superi dederunt, non tu, tibi Achille.
<eoban. il. 1.266>	Quare hinc in patriam tota cum classe profectus,
<eoban. il. 1.267>	Myrmidonas rege deinde tuos, et fortia in ipsos
<eoban. il. 1.268>	Imperia exerce. nec enim te aut ipse morabor,
<eoban. il. 1.269>	Aut metuam iratum. sed et haec tibi facta minatus
<eoban. il. 1.270>	Praedicam, ut mihi nunc aufert Chryseida Phoebus
<eoban. il. 1.271>	(Quam navi impositam patri mox inde remittam)
<eoban. il. 1.272>	Sic tibi formosam eripiam Bryseida, nuper
<eoban. il. 1.273>	Quae tibi sorte data est. hanc, te nolente, puellam
<eoban. il. 1.274>	In mea deducam tentoria: ut hinc tibi constet,
<eoban. il. 1.275>	Quanto nostra tuo sit marte potentia maior,
<eoban. il. 1.276>	Et metuant alii posthac me incessere dictis
<eoban. il. 1.277>	Talibus, et sese nostris opponere votis.
<eoban. il. 1.278>	Dixit. at Aeacidae circum praecordia sanguis
<eoban. il. 1.279>	Atra bile tumens, magnos in corde dolores
<eoban. il. 1.280>	Excitat irato: dumque alta mente volutat
<eoban. il. 1.281>	Quid faciat, num districto (quem forte gerebat
<eoban. il. 1.282>	Ad latus haerentem) feriat mucrone tyrannum,
<eoban. il. 1.283>	Et merita insiliens Agamemnona morte trucidet,
<eoban. il. 1.284>	An potius rabidae moderetur et imperet irae:
<eoban. il. 1.285>	Quae dum mente agitat, dubioque in pectore versat,
<eoban. il. 1.286>	Iam nitida magnum vagina eduxerat ensem.
<eoban. il. 1.287>	Ecce sed aerias coelo delapsa per auras
<eoban. il. 1.288>	Pallas adest, tales quam brachia candida Iuno
<eoban. il. 1.289>	Miserat arcturam turbas, quia scilicet ambos
<eoban. il. 1.290>	Fovit amore pari: tunc astitit ergo furenti
<eoban. il. 1.291>	A tergo iuveni, et dextram flavente capillo
<eoban. il. 1.292>	Implicuit, traxitque retro, non visa, nec ulli
<eoban. il. 1.293>	Nota, nisi Aeacidae. qui mox stupefacta reflectit
<eoban. il. 1.294>	Lumina contactu, mox visa agnovit amicum
<eoban. il. 1.295>	Numen, et horribiles oculos, flammaque micantes.
<eoban. il. 1.296>	Ergo his alloquitur: Quis te Iove nata, deorum
<eoban. il. 1.297>	Egit, ut haec peteres lachrymosae littora Troiae?
<eoban. il. 1.298>	Nunquid ut aspiceres quae nos iniuria acerba
<eoban. il. 1.299>	Vexet, ab Atrida iussis illata superbis?
<eoban. il. 1.300>	Verum ego vaticinor, nec me praesagia fallunt,
<eoban. il. 1.301>	Hunc aliquando sui perdet vesania fastus.
<eoban. il. 1.302>	Coerulea huic oculos respondit talia Pallas:
<eoban. il. 1.303>	Compressura tui vesanos pectoris aestus
<eoban. il. 1.304>	Coelitus adveni, me brachia candida Iuno
<eoban. il. 1.305>	Misit, ab amborum pariter quod amore movetur.
<eoban. il. 1.306>	Verum age siste animos, finemque impone furori,
<eoban. il. 1.307>	Verborumque tuae stent intra iurgia rixae.
<eoban. il. 1.308>	Tempus erit, nec abest procul hoc, cum talia demens
<eoban. il. 1.309>	Si queat Atrides probrosa rependere facta,
<eoban. il. 1.310>	Muneribus cupiet triplo potioribus olim,
<eoban. il. 1.311>	Quae tibi ut accipias ultro delata rogabit.
<eoban. il. 1.312>	Tu cohibe irati furiosos pectoris aestus,
<eoban. il. 1.313>	Nec tibi propitiis nobis parere recusa.
<eoban. il. 1.314>	Sic dea: sic pedibus velox respondit Achilles:
<eoban. il. 1.315>	Vestra quidem, Divae, mihi iussa capessere fas est,
<eoban. il. 1.316>	Nunc quoque, cum nimia mihi mens exaestuat ira:
<eoban. il. 1.317>	Hoc etenim praestat mortalibus utile munus.
<eoban. il. 1.318>	Nam qui sancta pie veneratur numina divum,
<eoban. il. 1.319>	Praecipue exaudire solent hunc numina divum.
<eoban. il. 1.320>	Dixit: et argento caelata manubria, dextra
<eoban. il. 1.321>	Corripiens, magnum vagina condidit ensem.
<eoban. il. 1.322>	At dea magnanimo postquam persuasit Achilli,
<eoban. il. 1.323>	Avolat, et terras linquens conscendit Olympum,
<eoban. il. 1.324>	Templaque sancta deum subit, et Iovis aegide clari.
<eoban. il. 1.325>	Nec minus in furias iterum exardescit Achilles,
<eoban. il. 1.326>	Acribus aggressus repetitum Agamemnona dictis:
<eoban. il. 1.327>	Ebrie, victe mero, vultu distorte canino,
<eoban. il. 1.328>	Qui trepidum pavidi cor habes timidissime cervi,
<eoban. il. 1.329>	Qui nunquam armatas legiones ducere in hostem,
<eoban. il. 1.330>	Nec cum principibus loca convenientia Graium
<eoban. il. 1.331>	Insidiis capere, et pervertere fraude laborem
<eoban. il. 1.332>	Sustinuisti animo. certe et sapis, illud agendo,
<eoban. il. 1.333>	Quod tibi tutius esse putas: ad castra sedere,
<eoban. il. 1.334>	Praemia contrahere, atque ad nos spectantibus uti,
<eoban. il. 1.335>	Si quis Achivorum tibi contradicere verbis
<eoban. il. 1.336>	Audeat, o populi rex devastator Achivi.
<eoban. il. 1.337>	Quod si non etiam faciendis rebus inertes
<eoban. il. 1.338>	Imperio regeres, ignominiosa profecto
<eoban. il. 1.339>	Iamdudum tua fecisset petulantia finem.
<eoban. il. 1.340>	Praemoneo tamen, ac ne spernas forte monentem,
<eoban. il. 1.341>	Iure ratum facio iurando, hoc esse futurum,
<eoban. il. 1.342>	Ut sceptrum hoc (dextra sceptrum nam forte gerebat)
<eoban. il. 1.343>	Nunquam fronde levi fundet virgulta, nec umbras,
<eoban. il. 1.344>	Cum semel in sylvis ima de stirpe recisum
<eoban. il. 1.345>	Matre caret, posuitque comas, et brachia ferro
<eoban. il. 1.346>	Olim arbos, nunc artificis manus aere decoro
<eoban. il. 1.347>	Inclusit, manibus proceres nunc illud Achivi
<eoban. il. 1.348>	Gestant, qui Iovis acceptas sub numine leges
<eoban. il. 1.349>	Iuraque constituunt, aeternaque foedera firmant:
<eoban. il. 1.350>	Sic ego non olim precibus preciove movebor,
<eoban. il. 1.351>	Ut cupiam miseros armis defendere Graios,
<eoban. il. 1.352>	Quos homicida manus premet Hectoris, ultima victis
<eoban. il. 1.353>	Fata ferens, et caede ferox affliget acerba.
<eoban. il. 1.354>	Tunc tua mordaces laniabunt pectora curae,
<eoban. il. 1.355>	Quod velut ignavos tibi duxeris inter habendum
<eoban. il. 1.356>	Esse virum, qui longe alios excellat Achivos.
<eoban. il. 1.357>	Sic ait: et clavis fixum fulgentibus auro
<eoban. il. 1.358>	Incutiens prona sceptrum tellure, resedit.
<eoban. il. 1.359>	Atque hic ex alia cum parte pararet Atrides
<eoban. il. 1.360>	Insanire animo, surgens Neleius heros
<eoban. il. 1.361>	Nestor, et ore gravis, Pyliae dux gentis, et annis:
<eoban. il. 1.362>	Cuius dulciloquo mellitus ab ore fluebat
<eoban. il. 1.363>	Sermonis lepor, et linguae divina suavis
<eoban. il. 1.364>	Gratia: praeteriti qui iam duo vixerat aevi
<eoban. il. 1.365>	Saecula, quae claudant humanam singula vitam,
<eoban. il. 1.366>	Qui cum floruerat multis iam lumine cassis:
<eoban. il. 1.367>	Tertia namque Pyli senior tunc regna tenebat:
<eoban. il. 1.368>	Is nunc haec placido de pectore dicta profudit:
<eoban. il. 1.369>	Hei mihi qui fletus, quis moeror Acheida terram
<eoban. il. 1.370>	Afficiet, quam res Priamo feret ista suavem
<eoban. il. 1.371>	Laetitiam, Priamoque satis: quam Troes, et omnis
<eoban. il. 1.372>	Troia gaudebit tellus, animosque superbos
<eoban. il. 1.373>	Efferet hostiles, ubi vos decernere pugna
<eoban. il. 1.374>	Verborum audierint, studiisque ardere nefandis
<eoban. il. 1.375>	Irarum atque odii, qui cunctis rebus Achivis
<eoban. il. 1.376>	Praestatis, seu consilio, seu bella gerendo
<eoban. il. 1.377>	Rem iuvisse opus est. Nunc ergo aetate minores
<eoban. il. 1.378>	Ambo seni parete, meam nec spernite vocem.
<eoban. il. 1.379>	Namque ego saepe viris vobis melioribus olim
<eoban. il. 1.380>	Assuevi, gratusque fui, quos prisca tulerunt
<eoban. il. 1.381>	Saecula, quorum ego nec similes vidisse recordor,
<eoban. il. 1.382>	Nec puto visurum, quales (illa inclyta rebus
<eoban. il. 1.383>	Nomina) Pirithoum, regnatoremque Dryanta,
<eoban. il. 1.384>	Coeneaque, Hexadiumque, ac immanem Polyphemum.
<eoban. il. 1.385>	Atque hi cum reliquis virtute ac robore multo
<eoban. il. 1.386>	Praestarent, quoscunque homines tunc maxima tellus
<eoban. il. 1.387>	Produxit, tum praestantes victricibus armis
<eoban. il. 1.388>	Aggressi domuere, et in altis montibus ortos
<eoban. il. 1.389>	Centauros tota victos cum stirpe tulerunt:
<eoban. il. 1.390>	His ego me ipse Pylo veniens, et Acheide terra,
<eoban. il. 1.391>	Adiunxi comitem, patria procul urbe relicta,
<eoban. il. 1.392>	(Nam socium petiere suis me rebus adesse)
<eoban. il. 1.393>	Cum quibus ipse armis communibus acria gessi
<eoban. il. 1.394>	Praelia, tam fortes contra, quam nemo virorum
<eoban. il. 1.395>	Audeat his annis contra consistere bello.
<eoban. il. 1.396>	His ego consilio dubiis in rebus adesse,
<eoban. il. 1.397>	Atque illi nostros monitus audire solebant.
<eoban. il. 1.398>	Vos quoque nunc parete meis, et credite dictis.
<eoban. il. 1.399>	Utilis haec etenim ratio est, et utrunque iuvabit.
<eoban. il. 1.400>	Tuque prior, tu parce tuis confisus Atrida
<eoban. il. 1.401>	Viribus, huic teneram vi praeripuisse puellam:
<eoban. il. 1.402>	Sed sine muneribus meritis, et honoribus uti,
<eoban. il. 1.403>	Praemia militiae quae Graii prima dederunt.
<eoban. il. 1.404>	Tu quoque Pelida, ne perge lacessere regem,
<eoban. il. 1.405>	Et contra certare probrosis desine verbis.
<eoban. il. 1.406>	Nam neque sceptrigero vulgaris gloria regi
<eoban. il. 1.407>	Ab Iove donata est, neque contemnenda potestas.
<eoban. il. 1.408>	Quod si matre dea satus ipse, et robore vasti
<eoban. il. 1.409>	Corporis excellis: tamen hic, quod pluribus unus
<eoban. il. 1.410>	Imperat, est potior. Sed tu nunc maxime Atrida,
<eoban. il. 1.411>	Tu prior irati cohibens rege pectoris aestus:
<eoban. il. 1.412>	Ipse ego Pelidae precibus placare furorem
<eoban. il. 1.413>	Conabor. namque hic saevi per tempora belli
<eoban. il. 1.414>	Ut vallum reliquos solus defendit Achivos.
<eoban. il. 1.415>	Quem contra ingressus, sic est affatus Atrides:
<eoban. il. 1.416>	Sic se res habet ista senex, ut dicis, et isthaec
<eoban. il. 1.417>	Omnia vera mones: sed quis ferat ista superbi
<eoban. il. 1.418>	Facta hominis? qui cuncta suo se vertere nutu
<eoban. il. 1.419>	Posse putat, qui se dominari hic omnibus aequum
<eoban. il. 1.420>	Censet, et imperii sibi ius usurpat in omnes.
<eoban. il. 1.421>	Non tamen haec illi succedent vota, nec ipsi
<eoban. il. 1.422>	Quanquam dii dederint fortissima pectora bello,
<eoban. il. 1.423>	Quos vult cunque malis dictis impune lacesset.
<eoban. il. 1.424>	At verba excipiens ex ore loquentis Achilles,
<eoban. il. 1.425>	Tum vir ego (inquit) iners vocer, atque ignavus, et excors,
<eoban. il. 1.426>	Si tua non toto stolidissima iussa recusem
<eoban. il. 1.427>	Pectore. namque aliis dominum te ferre licebit,
<eoban. il. 1.428>	Non mihi: qui posthac teque, et tua frivola spernam
<eoban. il. 1.429>	Imperia. ergo memor mea pectore dicta reconde:
<eoban. il. 1.430>	Non ego pro rapta mihi virgine bella movebo,
<eoban. il. 1.431>	Aut in te gravibus depugnaturus in armis,
<eoban. il. 1.432>	Aut in quenquam alium: quoniam quae munera nobis
<eoban. il. 1.433>	Eripitis, vos una omnes mihi mente dedistis.
<eoban. il. 1.434>	De reliquis, quodcunque est rerum in classe mearum,
<eoban. il. 1.435>	Me nihil invito tuleris. sin posse putabis,
<eoban. il. 1.436>	Experiare tuas vires licet, ut mea (Graiis
<eoban. il. 1.437>	Testibus) hasta tuo mox oblita sanguine manet.
<eoban. il. 1.438>	Talibus inter se dictis alterna ferebant
<eoban. il. 1.439>	Iurgia, cum coetu consurrexere soluto
<eoban. il. 1.440>	Argivi proceres: tentoria deinde relicta,
<eoban. il. 1.441>	Et celsas repetunt naves, Peleius heros
<eoban. il. 1.442>	Patroclo et sociis aliis comitatus abivit,
<eoban. il. 1.443>	Atrides celerem deduxit in alta biremem,
<eoban. il. 1.444>	Bis deno instructam delecto remige, sacras
<eoban. il. 1.445>	Imponens pecudes simul, et Chryseida malis
<eoban. il. 1.446>	Formosam nitidis. tum navi rector Ulysses
<eoban. il. 1.447>	Additus, irato qui ferret munera Phoebo.
<eoban. il. 1.448>	Iamque ratem propero cursu vada salsa secantem,
<eoban. il. 1.449>	Prospiciens rex Atrides, lustrare iubebat
<eoban. il. 1.450>	Castra simul, populumque omnem: tum iussa capessunt,
<eoban. il. 1.451>	Haud mora, fundentes vasto libamina ponto
<eoban. il. 1.452>	Plurima, et irati placabant numina Phoebi,
<eoban. il. 1.453>	Mactantes teneras per littora curva capellas,
<eoban. il. 1.454>	Eximiosque boves, quorum de carnibus ustis
<eoban. il. 1.455>	Aetherias nidor se sustulit ater in auras.
<eoban. il. 1.456>	Talia dum castris, et Graia per agmina fiunt,
<eoban. il. 1.457>	Haudquaquam irarum oblitus, saevique furoris
<eoban. il. 1.458>	Atrides, animoque minans, et iniquus Achilli,
<eoban. il. 1.459>	Talthybium vocat, Eurybatemque: hos ipse ministros,
<eoban. il. 1.460>	Praeconesque habuit fidos: his talia mandat:
<eoban. il. 1.461>	Ite citis pedibus, tentoria quaerite Achillis,
<eoban. il. 1.462>	Et vestris manibus captam huc mihi sistite, pulchra
<eoban. il. 1.463>	Formosam facie Bryseida. forsitan autem
<eoban. il. 1.464>	Tradere noluerit: tamen hanc abducere certum est,
<eoban. il. 1.465>	Vel tota comitante manu, mihi, pubis Achivae.
<eoban. il. 1.466>	Postquam haec dura dedit verbis mandata superbis,
<eoban. il. 1.467>	Ibant inviti iuvenes, et ad aequoris undas
<eoban. il. 1.468>	Carpebant steriles pedibus per littus arenas:
<eoban. il. 1.469>	Donec Myrmidonum tentoria celsa videntes,
<eoban. il. 1.470>	Ante rates proprias ipsum invenere sedentem:
<eoban. il. 1.471>	Quos procul aspiciens, animo est turbatus Achilles.
<eoban. il. 1.472>	Illi autem trepidi stabant, heroa verentes
<eoban. il. 1.473>	Magnanimum, nullis ausi compellere verbis.
<eoban. il. 1.474>	Quos cernens timidos, sic est affatus Achilles:
<eoban. il. 1.475>	Salvete o superum legati, hominumque ministri
<eoban. il. 1.476>	Praecones, huc ite citi, neque vos ego facti
<eoban. il. 1.477>	Ullius arguero, neque criminis esse nocentes,
<eoban. il. 1.478>	Verum ipsum potius scelerato Agamemnona facto,
<eoban. il. 1.479>	Qui vos ereptum nobis Bryseida misit.
<eoban. il. 1.480>	Quare age divorum soboles Patrocle, puellam
<eoban. il. 1.481>	Huc propere eductam divorum trade ministris,
<eoban. il. 1.482>	Ducere quo libeat: quos nunc ego testor, et ipsos
<eoban. il. 1.483>	Ante deos, atque ante homines, atque ante tyrannum
<eoban. il. 1.484>	Crudelem, si forsan (ut est) aliquando futurum est,
<eoban. il. 1.485>	Ut dirum fortuna aliis mutata laborem
<eoban. il. 1.486>	Adferat, afflictaeque meum res denique poscant
<eoban. il. 1.487>	Auxilium, cupiantque opera consistere nostra.
<eoban. il. 1.488>	Huius enim tam lentus habet praecordia torpor,
<eoban. il. 1.489>	Ut neque respiciat quae praeteriere, nec inde
<eoban. il. 1.490>	Prospiciat ventura, quibus rationibus obstet,
<eoban. il. 1.491>	Ne miseri Phrygio marte absumantur Achivi.
<eoban. il. 1.492>	Sic ait. at caro parens Patroclus amico,
<eoban. il. 1.493>	Eduxit thalamo pulchram Bryseida, et ipsis
<eoban. il. 1.494>	Tradidit. illa sequens lento vestigia passu
<eoban. il. 1.495>	Intulit, ad naves donec pervenit Achaeas.
<eoban. il. 1.496>	At procul a sociis lachrymans consedit Achilles,
<eoban. il. 1.497>	Prospiciens nigri canentes aequoris undas:
<eoban. il. 1.498>	Effundensque preces, atque in mare brachia tendens,
<eoban. il. 1.499>	Aequoream tali est affatus voce parentem:
<eoban. il. 1.500>	Mater, quandoquidem tali me sidere nasci
<eoban. il. 1.501>	Contigit, ac tali fato prodire sub auras,
<eoban. il. 1.502>	Quippe tuo genitum de sanguine, ut utilis aevi
<eoban. il. 1.503>	Summa brevis foret ista mihi, primoque resectus
<eoban. il. 1.504>	Flore iuventutis caderem, mihi Iuppiter illum
<eoban. il. 1.505>	Quem breve ver aevi raperet, cumularet honorem
<eoban. il. 1.506>	Laudibus eximiis saltem, famaque perhenni,
<eoban. il. 1.507>	Nunc ne parva quidem decoris monumenta reliquit
<eoban. il. 1.508>	Ille mihi, et quod erat virtutis munus ademit
<eoban. il. 1.509>	Maximus Atrides, Danaum princeps Agamemnon,
<eoban. il. 1.510>	Qui nunc ipse mei fruitur mercede laboris.
<eoban. il. 1.511>	Sic ait, illachrymans. quem caerula mater ab imo
<eoban. il. 1.512>	Audiit immensi fundo maris, atria servans
<eoban. il. 1.513>	Aequorei senis, et subito canentia ponti
<eoban. il. 1.514>	Marmora deseruit, nebulae levis instar obortae,
<eoban. il. 1.515>	Et prope consedit lachrymantem plurima natum,
<eoban. il. 1.516>	Apprendensque manu, blanda sic voce rogabat:
<eoban. il. 1.517>	Quis te luctus habet, fili carissime? quid fles?
<eoban. il. 1.518>	Quis cruciat tua corda dolor? dic nate parenti,
<eoban. il. 1.519>	Dic age, neu celes, quod scis, ut uterque sciamus.
<eoban. il. 1.520>	Tum graviter gemitus imo de pectore ducens,
<eoban. il. 1.521>	Sic matri pedibus velox respondit Achilles:
<eoban. il. 1.522>	Nosti equidem genitrix, nec te mea cura fefellit,
<eoban. il. 1.523>	Cur tibi nota prius repetam, verbisque renarrem.
<eoban. il. 1.524>	Diruimus Theben urbem sacram Eetionis,
<eoban. il. 1.525>	Et multam excisa praedam deveximus urbe,
<eoban. il. 1.526>	Inter se Danai quam divisere, ferentes
<eoban. il. 1.527>	Partem quisque suam: quas inter maxima regi
<eoban. il. 1.528>	Contigit Atridae. namque huic Chryseida pulchram
<eoban. il. 1.529>	Cesserunt proceres: Chryses pater inde puellae,
<eoban. il. 1.530>	Et Phoebi in longum mittentis tela sacerdos,
<eoban. il. 1.531>	Venit ad Argolicas naves, natamque reposcens,
<eoban. il. 1.532>	Et preciosa ferens redimendae dona puellae,
<eoban. il. 1.533>	Ornamenta dei vittas, sacrasque coronas,
<eoban. il. 1.534>	Aurea sceptra manu retinens, orabat Achivos,
<eoban. il. 1.535>	Praecipue geminos Atrei de sanguine fratres,
<eoban. il. 1.536>	Ut quos imperii penes esset summa potestas.
<eoban. il. 1.537>	Hic alii proceres omnes, et pubis Achivae
<eoban. il. 1.538>	Agmina succlamant, senis accipienda videri
<eoban. il. 1.539>	Munera, reddendam misero sua vota parenti
<eoban. il. 1.540>	Filiolam: sed non Agamemnonis ista voluntas:
<eoban. il. 1.541>	Qui nec iura patris, nec maxima munera quicquam
<eoban. il. 1.542>	Supplicis erubuit: sed iniqua percitus ira,
<eoban. il. 1.543>	Ultro etiam insontem dictis incessit amaris.
<eoban. il. 1.544>	Ille abit. at spretum, seque et sua sacra dolentem,
<eoban. il. 1.545>	Fundentemque preces, non aversatus Apollo
<eoban. il. 1.546>	(Ut quem praecipue sacrum sibi semper amarit)
<eoban. il. 1.547>	Noxia in immeritos coniecit spicula Graios,
<eoban. il. 1.548>	Pestiferam immittens tabem, quae funera totis
<eoban. il. 1.549>	Strata catervatim castris, passimque cadebant.
<eoban. il. 1.550>	Hic ego, cum caneret vates oracula Phoebi,
<eoban. il. 1.551>	Vulgaretque dei mentem, placare iubebam
<eoban. il. 1.552>	Numinis irati iusta ratione furorem.
<eoban. il. 1.553>	Tum subito Atrides furibunda percitus ira
<eoban. il. 1.554>	Exarsit, mihi dura ferox et multa minatus.
<eoban. il. 1.555>	Nunc illam referunt celeri rate gentis Achivae
<eoban. il. 1.556>	Lecta manus procerum, dilectam ab Apolline Chrysam,
<eoban. il. 1.557>	Donaque deportant placandae numinis irae.
<eoban. il. 1.558>	At mihi praecones nostra ad tentoria missi,
<eoban. il. 1.559>	Abduxere meam Bryseida, quam mihi dono
<eoban. il. 1.560>	Argivi dederant, ceu praemia iusta laborum.
<eoban. il. 1.561>	Quare age contempti (si quid potes) adsere nati
<eoban. il. 1.562>	Diva decus, summique domos pete mater Olympi,
<eoban. il. 1.563>	Et precibus venerare Iovem, quem fortiter olim
<eoban. il. 1.564>	Tu quoque iuvisti verbis, factisque benignis.
<eoban. il. 1.565>	Saepe quidem, cum parvus adhuc genitoris in aula
<eoban. il. 1.566>	Versarer (memini) verbis iactare solebas,
<eoban. il. 1.567>	Te grande exitium divis ex omnibus unam
<eoban. il. 1.568>	Avertisse Iovi, quando illi dura pararunt
<eoban. il. 1.569>	Vincula, et indignos nexus, Saturnia Iuno,
<eoban. il. 1.570>	Neptunusque solum quatiens, atque innuba Pallas,
<eoban. il. 1.571>	Coelestesque alii, tum te venisse ferentem
<eoban. il. 1.572>	Auxilium cum Centimano, quem dii Briarea,
<eoban. il. 1.573>	Aegaeona vocant homines: qui robore multo
<eoban. il. 1.574>	Vique potens patria, postquam ascendisset Olympum,
<eoban. il. 1.575>	Iunxissetque Iovi sese, tum denique divos
<eoban. il. 1.576>	Perculsos fugisse metu. Si temporis illum
<eoban. il. 1.577>	Illius admoneas, atque amplexata tremendi
<eoban. il. 1.578>	Ad genua assideas, forte exoraris, ut armis
<eoban. il. 1.579>	Dardanidum ferat auxilium, victosque sub altis
<eoban. il. 1.580>	Navibus, et toto consternat littore circum
<eoban. il. 1.581>	Inclusos Danaos, ut in omnes poena redundet
<eoban. il. 1.582>	Regis, et ipse suo cognoscat nostra periclo
<eoban. il. 1.583>	Damna, nec illius sit inulta iniuria facto,
<eoban. il. 1.584>	Qua ferus affecit Danaum me ductor Atrides,
<eoban. il. 1.585>	Ausus honore dato spoliare, et spernere cunctis
<eoban. il. 1.586>	Praestantem virtute aliis et robore Graiis.
<eoban. il. 1.587>	Talia dicentem, iamdudum moesta tuetur
<eoban. il. 1.588>	In lachrymas resoluta Thetis, dehinc talia fatur:
<eoban. il. 1.589>	Hei mihi, cur adeo charissime nate maligno
<eoban. il. 1.590>	Sidere te genui? cur te tam fata tulerunt
<eoban. il. 1.591>	Impia nascentem? cui parca brevissima vitae
<eoban. il. 1.592>	Tempora cum dederit, data tempora laeta fuissent,
<eoban. il. 1.593>	Atque ea non lachrymis, non tristibus obruta curis,
<eoban. il. 1.594>	Sors tua venisset melior: nunc proxima fati
<eoban. il. 1.595>	Hora manet, nunc te erumnae curaeque fatigant
<eoban. il. 1.596>	Plus aliis, et in haec ego te mala nate creatum
<eoban. il. 1.597>	Progenui, patriis in sedibus omine laevo.
<eoban. il. 1.598>	Nunc tamen has deferre Iovi tua verba querelas,
<eoban. il. 1.599>	Fulmine gaudenti, et nubes transire nivosas
<eoban. il. 1.600>	Est animus, tu tuta legens has ocia circum
<eoban. il. 1.601>	Exerce interea naves, iratus Achivis,
<eoban. il. 1.602>	Et sine bella gerant, sine te quae bella gerentur.
<eoban. il. 1.603>	Aethiopum populos siquidem, terrasque calentes
<eoban. il. 1.604>	Iuppiter hesternus petiit, secumque frequentes
<eoban. il. 1.605>	Coelicolas alios duxit, convivia laetis
<eoban. il. 1.606>	Mentibus acturos: qui cum bis sexta relicto
<eoban. il. 1.607>	Duxerit Oceano croceos aurora iugales,
<eoban. il. 1.608>	Ipse revertetur. tunc aerea tecta domorum
<eoban. il. 1.609>	Ipsius accedens, genibus complexa precabor,
<eoban. il. 1.610>	Non diffisa preces habituras pondera nostras.
<eoban. il. 1.611>	Haec postquam est conquesta, abiit, natumque reliquit,
<eoban. il. 1.612>	Volventem irato magnum sub corde dolorem,
<eoban. il. 1.613>	Ob sibi formosae raptos Bryseidos ignes.
<eoban. il. 1.614>	Iamque Argiva ratis sacrae Phoebeia Chrysae
<eoban. il. 1.615>	Littora contigerat, portumque tenebat Ulysses,
<eoban. il. 1.616>	Debita sacra ferens placandae numinis irae,
<eoban. il. 1.617>	Extemplo antennis iuvenes detracta revulsis
<eoban. il. 1.618>	Vela legunt, collectaque celsa in nave reponunt:
<eoban. il. 1.619>	Tum summo ingentem demissum vertice malum
<eoban. il. 1.620>	Funibus inclinant, propriisque in sedibus aptant:
<eoban. il. 1.621>	Mox remis subigunt portus in claustra biremem,
<eoban. il. 1.622>	Ancora de prora iacitur, tum linea puppis
<eoban. il. 1.623>	Vincula littoribus religant, ac protinus ipsi
<eoban. il. 1.624>	Aequoris in siccas cuncti egrediuntur arenas,
<eoban. il. 1.625>	Sacra sagittifero ducentes munera Phoebo.
<eoban. il. 1.626>	Ipsa quoque egreditur puppi Chryseis ab alta
<eoban. il. 1.627>	Navis pontigradae: quam conciliator Ulysses
<eoban. il. 1.628>	Postquam Phoebicolam templi deduxit ad aram,
<eoban. il. 1.629>	Tradidit in manibus patriis, ac talia fatur:
<eoban. il. 1.630>	Missus ab Argivum ductore Agamemnone gentis,
<eoban. il. 1.631>	O Chrysa, huc venio, caram tibi reddere natam,
<eoban. il. 1.632>	Et Phoebo pecudes centum mactare sacratas
<eoban. il. 1.633>	Iussus, ut oblato placatus munere solvat
<eoban. il. 1.634>	Luctificam pestem, qua nunc afflixit Achivos.
<eoban. il. 1.635>	Sic ait, et manibus captam Chryseida patri
<eoban. il. 1.636>	Reddidit. ille dato laetus gaudebat: at illi
<eoban. il. 1.637>	Munera solvebant centumtaurilia Phoebo,
<eoban. il. 1.638>	Circum magnificis instructam cultibus aram.
<eoban. il. 1.639>	Tum postquam lavere manus, et more sacrorum
<eoban. il. 1.640>	Farrea spargentes, multo sale liba tulerunt,
<eoban. il. 1.641>	Tum Chryses pater extentis ad sidera palmis,
<eoban. il. 1.642>	Phoebe (ait) arcipotens, qui Chrysae moenibus altae,
<eoban. il. 1.643>	Qui sacrae Cillae, et Tenedo dominaris aquosae,
<eoban. il. 1.644>	Nunc iterum precor exaudi me Phoebe precantem,
<eoban. il. 1.645>	Ut prius audisti, contemptaque es ultus honoris
<eoban. il. 1.646>	Iura tui, immittens Graium tua spicula castris,
<eoban. il. 1.647>	Nunc quoque da cupido, precibusque hoc annue nostris,
<eoban. il. 1.648>	Et fer ab Argivis dirae contagia pestis.
<eoban. il. 1.649>	Talibus orantem vatem exaudivit Apollo.
<eoban. il. 1.650>	Perfectis precibus cum salsa fruge litassent,
<eoban. il. 1.651>	Protractas iugulant pecudes, et tergora costis
<eoban. il. 1.652>	Diripiunt, femorumque toros et crura recidunt,
<eoban. il. 1.653>	In partesque secant geminas. tum pinguia nidor
<eoban. il. 1.654>	Viscera nube tegit densa, tum segmina carnium
<eoban. il. 1.655>	Ipse focis multo crepitantibus admovet igni
<eoban. il. 1.656>	Cruda senex, et vina super nigrantia fundit.
<eoban. il. 1.657>	Quem verubus quinis iuvenes onerata tenentes
<eoban. il. 1.658>	Brachia circumstant. at postquam tosta fuerunt
<eoban. il. 1.659>	Prima satis, cupido depascunt viscera morsu:
<eoban. il. 1.660>	Quod superest, in frusta secant, verubusque rotundis
<eoban. il. 1.661>	Infigunt, assantque rotantes ferrea crebris
<eoban. il. 1.662>	Pila voluminibus. Iamque omnibus ordine summo
<eoban. il. 1.663>	Perfectis, mensas dapibus praestantibus augent,
<eoban. il. 1.664>	Laeta frequentantes convivia partibus aequis. Convivium.
<eoban. il. 1.665>	Postquam exempta fames dapibus, sitis arida vino,
<eoban. il. 1.666>	Crateras pueri statuunt, et vina coronant,
<eoban. il. 1.667>	Omnibus in morem libantes, pocula circum
<eoban. il. 1.668>	Plena ministerio non deficiente ferebant.
<eoban. il. 1.669>	Talia tum celebrans convivia Dorica pubes,
<eoban. il. 1.670>	Tota luce deo laetum paeana canebant,
<eoban. il. 1.671>	Sancta salutiferi placantes numina Phoebi
<eoban. il. 1.672>	Carminibus: quibus auditis, illi intima mira
<eoban. il. 1.673>	Gaudia pertentant tacitum dulcedine pectus.
<eoban. il. 1.674>	Postquam autem occiduas Sol ibat pronus in undas,
<eoban. il. 1.675>	Et nox atra polum magna subduxerat umbra,
<eoban. il. 1.676>	Grata soporiferi carpebant munera somni,
<eoban. il. 1.677>	Veliferas iuxta prostrati in littore naves.
<eoban. il. 1.678>	Iamque diem referens miseris mortalibus almum
<eoban. il. 1.679>	Aurora, in roseis fulgebat lutea bigis, Solis ortus.
<eoban. il. 1.680>	Navibus incipiunt latum remeare per aequor
<eoban. il. 1.681>	Argolici iuvenes, et ad agmina nota reverti,
<eoban. il. 1.682>	His melior faciles ventos aspirat Apollo.
<eoban. il. 1.683>	Tum malum statuunt, et candida carbasa pandunt.
<eoban. il. 1.684>	Haec ventis inflata tument, ferit unda carinam,
<eoban. il. 1.685>	Et tumidi circum pulsant latera humida fluctus:
<eoban. il. 1.686>	Ictibus acta sonat crebris vada caerula sulcans
<eoban. il. 1.687>	Puppis, et ad portum tandem est delata petitum,
<eoban. il. 1.688>	Obsessum Danais. quo postquam venit, ab udo
<eoban. il. 1.689>	Aequore subducunt in siccam littoris oram:
<eoban. il. 1.690>	Inde alta statuunt, subiecto robore arena
<eoban. il. 1.691>	Vastarum trabium: posthaec sua quisque petentes,
<eoban. il. 1.692>	In diversa abeunt, seu diversoria nota,
<eoban. il. 1.693>	Seu loca subductae stantisque in littore classis.
<eoban. il. 1.694>	Interea naves properas Peleius heros
<eoban. il. 1.695>	Ante sedens, nihil irarum curaeve remisit
<eoban. il. 1.696>	Ex animo, nec se reliquorum saevus Achivum
<eoban. il. 1.697>	Coetibus inseruit, nec circumstantibus armis,
<eoban. il. 1.698>	Pectora sed gravibus contabuit anxia curis,
<eoban. il. 1.699>	Tristia bella avidus gemitusque audire cadentum.
<eoban. il. 1.700>	Iamque exorta diem bis sexta aurora vehebat,
<eoban. il. 1.701>	Cum Iove coelicolae clari super aurea coeli
<eoban. il. 1.702>	Tecta revertuntur. Sed enim Thetis inclyta nati
<eoban. il. 1.703>	Nondum oblita sui, atque animo mandata revolvens,
<eoban. il. 1.704>	Emergensque vagis patriae de fluctibus undae,
<eoban. il. 1.705>	Matutina petens magnum conscendit Olympum:
<eoban. il. 1.706>	Forte Iovem summa lucentis in arce sedentem
<eoban. il. 1.707>	Aetheris offendit, nullo assistente deorum,
<eoban. il. 1.708>	Procubuitque thoro genua amplexata sinistra
<eoban. il. 1.709>	Ipsius, at mentum dextra: sic inde precata est:
<eoban. il. 1.710>	Summe parens, rectorque deum Saturnie, si quid
<eoban. il. 1.711>	Unquam promerui de te bene, sola tot inter
<eoban. il. 1.712>	Magnos coelicolas, sive est ea gratia verbis,
<eoban. il. 1.713>	Seu factis impensa, meis pater annue votis,
<eoban. il. 1.714>	Atque haec gratificare mihi quae pauca precabor
<eoban. il. 1.715>	Pro nato genitrix, huic praemia laudis ademptae
<eoban. il. 1.716>	Redde suae, et rapto solatia confer honori:
<eoban. il. 1.717>	Cui cum contigerit spacium breve labilis aevi,
<eoban. il. 1.718>	Nunc etiam indignis Agamemnon rector Achivum
<eoban. il. 1.719>	Dedecorat factis, rapiens quae praemia victor
<eoban. il. 1.720>	Virtutis tulerat. tu fac rex maxime divum,
<eoban. il. 1.721>	Ne scelus hoc impune ferat. sed eatenus auctas
<eoban. il. 1.722>	Instaura Phrygibus ventura in praelia vires
<eoban. il. 1.723>	Quatenus agnoscant Danai peccasse tyrannum,
<eoban. il. 1.724>	Atque meo tandem nato sua praemia reddant
<eoban. il. 1.725>	Rursus, et ereptos referant cum foenore honores.
<eoban. il. 1.726>	Haec Thetis. at genitor, qui nubes cogit in arctum,
<eoban. il. 1.727>	Nil contra effatur, pressoque obmutuit ore
<eoban. il. 1.728>	Immotus. magis hoc Thetis hunc amplexa, fatigansque,
<eoban. il. 1.729>	Et genua et mentum tenet, ut prius: atque ita fatur.
<eoban. il. 1.730>	Omnino aut promitte, aut abnue quaeso roganti,
<eoban. il. 1.731>	Quod petitur. quid enim metuas? nam scisse iuvabit,
<eoban. il. 1.732>	Num tibi me fuerit contemptior ulla dearum.
<eoban. il. 1.733>	Huic pater ex imo suspiria pectore ducens,
<eoban. il. 1.734>	O tua vota (inquit) quantum paritura laborem
<eoban. il. 1.735>	Sunt mihi: namque odiis gravibus Iunonis iniquae
<eoban. il. 1.736>	Obiiciunt, quae me dictis lacerabit acerbis.
<eoban. il. 1.737>	Nam superi quoties coetu convenimus uno,
<eoban. il. 1.738>	Illa mihi opprobriis infesta, lacessere gaudet
<eoban. il. 1.739>	Nostra opera, et validas Troianis addere vires
<eoban. il. 1.740>	Clamat, et illorum successibus arma fovere.
<eoban. il. 1.741>	Nunc tamen hinc ipsa fac ut ignorante recedas,
<eoban. il. 1.742>	Vota mihi curae tua erunt: namque omnia cursu
<eoban. il. 1.743>	Quo petis efficiam, ne non et credere possis,
<eoban. il. 1.744>	Firmabo aeterno promissa fidelia nutu.
<eoban. il. 1.745>	Hoc etenim signo diis immortalibus extat
<eoban. il. 1.746>	Praecipuo mea certa fides, mea nota voluntas.
<eoban. il. 1.747>	Non etenim ulterius cuiquam est revocabile fatum,
<eoban. il. 1.748>	Terrificae simul annuero de vertice frontis.
<eoban. il. 1.749>	Haec sub dicta superciliis pater annuit atris,
<eoban. il. 1.750>	Ambrosiosque immortali de vertice crines
<eoban. il. 1.751>	Fudit, et ingentem nutu tremefecit Olympum.
<eoban. il. 1.752>	His ita perfectis, ambo diversa petentes,
<eoban. il. 1.753>	In mare caeruleum Thetis insilit. ille nitentis
<eoban. il. 1.754>	Aurea tecta subit coeli: subeunte deorum
<eoban. il. 1.755>	Tecta deo, surgunt omnes de sedibus altis
<eoban. il. 1.756>	Coelicolae, ceduntque patri, neque sustinet ullus
<eoban. il. 1.757>	In solio mansisse suo, sed protinus omnes
<eoban. il. 1.758>	Stabant e regione Iovis: tandem ipse resedit,
<eoban. il. 1.759>	Celsior aeditiore throno. nec facta marinae
<eoban. il. 1.760>	Iunonem latuere deae: namque ipsa notarat,
<eoban. il. 1.761>	Ut Thetis alba pedes, senis inclyta filia Nerei,
<eoban. il. 1.762>	Venerit amplexata Iovem, supplexque rogarit.
<eoban. il. 1.763>	Ergo haec zelotypo de pectore dicta profudit:
<eoban. il. 1.764>	Quae nunc, plene dolis, tecum congressa dearum
<eoban. il. 1.765>	Secretas habuit voces? cur me sine semper
<eoban. il. 1.766>	Tales conventus, et conciliabula captas
<eoban. il. 1.767>	Talia? cur adeo secretis pectore toto
<eoban. il. 1.768>	Consiliis gaudes? neque me sinis esse tuarum
<eoban. il. 1.769>	Participem rerum, aut inter conventibus esse?
<eoban. il. 1.770>	Huic ita respondit divumque hominumque creator:
<eoban. il. 1.771>	Ne Iuno, ne spera omnes cognoscere nostri
<eoban. il. 1.772>	Pectoris arcanos motus te posse: profecto
<eoban. il. 1.773>	Ardua res haec est, etiam tibi. quae licet uxor
<eoban. il. 1.774>	Sis mea, scire tamen tibi non licet omnia: verum
<eoban. il. 1.775>	Quae licet et fas est, ea nemo hominumve deumve
<eoban. il. 1.776>	Te prior agnoscet. quare quaecunque deorum
<eoban. il. 1.777>	Nulli ego credidero, ne tu quoque nosse labores.
<eoban. il. 1.778>	Grandibus huic oculis Iuno formosa profatur:
<eoban. il. 1.779>	Iuppiter o divum saevissime, qualia tandem
<eoban. il. 1.780>	Verba mihi loqueris? quando unquam pectoris antehac
<eoban. il. 1.781>	Consilia ulla tui credi mihi stulta petivi?
<eoban. il. 1.782>	Quin potius placido tua pectore coepta probavi.
<eoban. il. 1.783>	Nunc mea sollicitant immensae pectora curae,
<eoban. il. 1.784>	Ne quae matutina hodie te amplexa tenebat
<eoban. il. 1.785>	Alba pedes Thetis, aequorei senis inclyta Nerei
<eoban. il. 1.786>	Filia, praeripiat mentem tibi. nam, nisi fallor,
<eoban. il. 1.787>	Sollicitae promittis opem, qua caede cruenta
<eoban. il. 1.788>	Argivum, Atridae scelus ulciscaris, et ipsa
<eoban. il. 1.789>	Rursus honoratum videat pia mater Achillem.
<eoban. il. 1.790>	Huic ita respondit genitor, qui nubila cogit:
<eoban. il. 1.791>	Sicne scelesta iterum reputando nostra requires
<eoban. il. 1.792>	Consilia, ut solita es, nec suspicione carebis
<eoban. il. 1.793>	Coniectans alia ex aliis, nec forsitan unquam
<eoban. il. 1.794>	Te potero latuisse: sed haec te vana profecto
<eoban. il. 1.795>	Cura agitat, siquidem nil proficis artibus istis,
<eoban. il. 1.796>	Sed potius tibi me irritas, acuisque furore.
<eoban. il. 1.797>	Quod si res ita habet, quid tum tibi? Sic mihi cordi est:
<eoban. il. 1.798>	Proinde sede, stultamque intra labra comprime vocem,
<eoban. il. 1.799>	Neve meis unquam verbis parere recuses:
<eoban. il. 1.800>	Ne si forte manus duro te verbere pulsem
<eoban. il. 1.801>	Invictae, non ulla tibi succurrere possit
<eoban. il. 1.802>	Vis aut cura deum, coelestia templa colentum.
<eoban. il. 1.803>	Dixit. at icta gravi pavidum formidine pectus
<eoban. il. 1.804>	Extimuit Iuno, duris conterrita dictis.
<eoban. il. 1.805>	Conticuitque sedens tandem, et tranquilla quievit.
<eoban. il. 1.806>	At reliqui vario fremuerunt murmure divi,
<eoban. il. 1.807>	Per Iovis aethereis innixam postibus aulam.
<eoban. il. 1.808>	Quos inter faber ignipotens Vulcanus, et artis
<eoban. il. 1.809>	Eximiae, placidis candentem brachia matrem
<eoban. il. 1.810>	Alloquitur verbis: O non tolerabile factum,
<eoban. il. 1.811>	Pestiferumque malum, si vos humana morantur
<eoban. il. 1.812>	Usque adeo, ut rixas movisse negotia possint
<eoban. il. 1.813>	Vos inter, faciantque deis praesentibus ira
<eoban. il. 1.814>	Desaevire truci, quae nobis inde voluptas
<eoban. il. 1.815>	Ventura est? quae nos convivia laeta manebunt?
<eoban. il. 1.816>	Semper enim rerum quae sunt deterrima vincunt.	,,
<eoban. il. 1.817>	Quo magis o mater, quanquam sapis ipsa, monentem
<eoban. il. 1.818>	Rectius audieris: ne patrem forte lacessas
<eoban. il. 1.819>	Vocibus ingratis. sed quicquid amabile possis,
<eoban. il. 1.820>	Illius exhibeas animo, ne te increpet ultro,
<eoban. il. 1.821>	Et ne laeta novis turbet convivia rixis.
<eoban. il. 1.822>	Nam quando ille deum pater est, et fulmina torquet,
<eoban. il. 1.823>	Si volet, ex imis evellat sedibus orbem:
<eoban. il. 1.824>	Usque adeo invictus, tam fortior omnibus ille est.
<eoban. il. 1.825>	Levibus hunc igitur dictis, et pectore blando
<eoban. il. 1.826>	Demulce, et nobis placatum redde merendo.
<eoban. il. 1.827>	Dixit: et assurgens, matri cratera rotundum
<eoban. il. 1.828>	Porrexit. simul adiecit: Precor optima mater,
<eoban. il. 1.829>	Ter precor hunc mater non aegra mente laborem,
<eoban. il. 1.830>	Ne si te videam plagis, aut verbere duro
<eoban. il. 1.831>	Affligi, nec adesse queam, nec ferre salutem
<eoban. il. 1.832>	Cara tibi genitrix. nam stultum et grande periclum est,
<eoban. il. 1.833>	Irato se offerre Iovi. Nam tempore quodam
<eoban. il. 1.834>	Ipsius afflictae manibus tibi ferre parantem
<eoban. il. 1.835>	Auxilium, pede correptum me saevus, ab alto
<eoban. il. 1.836>	Deturbavit agens supremi vertice coeli:
<eoban. il. 1.837>	Praecipitans totum ipse diem per inane ferebar,
<eoban. il. 1.838>	Donec ad occiduas iam Sol descenderet undas.
<eoban. il. 1.839>	Tum primum in media, collisus corpore, Lemno,
<eoban. il. 1.840>	Deficiensque animo iacui, et vix aegra trahebam
<eoban. il. 1.841>	Corporis ossa miser, mea tum confracta levarunt
<eoban. il. 1.842>	Sinties, et cura foverunt membra fideli.
<eoban. il. 1.843>	Talia dicenti subrisit candida Iuno,
<eoban. il. 1.844>	Subridensque manu accepit cratera rotundum,
<eoban. il. 1.845>	A nato exhibitum, quem protinus ordine dextro
<eoban. il. 1.846>	Circumfert, aliis coelestibus optima miscens
<eoban. il. 1.847>	Nectara, pleno iterum cratere exhausta refundens.
<eoban. il. 1.848>	Omnibus interea vehemens est risus obortus
<eoban. il. 1.849>	Coelicolis, cum sic claudum libanda viderent
<eoban. il. 1.850>	Vina ministrantem. sic illum denique totum
<eoban. il. 1.851>	Exegere diem, donec sua lumina vesper
<eoban. il. 1.852>	Tolleret, et nitidum fugiens Sol conderet orbem,
<eoban. il. 1.853>	Laeta frequentantes convivia partibus aequis,
<eoban. il. 1.854>	Cum bonus auratam citharam pulsaret Apollo,
<eoban. il. 1.855>	Et laetae vicibus dulcissima carmina Musae
<eoban. il. 1.856>	Aequatis canerent. quae postquam exacta fuerunt
<eoban. il. 1.857>	Omnia, iamque diem Sol conderet aureus almum,
<eoban. il. 1.858>	Tum rediere suas divorum quisque sub aedes,
<eoban. il. 1.859>	Grata soporiferi spectantes munera somni.
<eoban. il. 1.860>	Cuique suas etenim fecit faber inclytus aedes,
<eoban. il. 1.861>	Vulcanus faber ille deum, pede claudus utroque.
<eoban. il. 1.862>	Diis ita dilapsis, et sidere noctis oborto,
<eoban. il. 1.863>	Omnibus optatam capturus et ipse quietem
<eoban. il. 1.864>	Iuppiter omnipotens, qui rauca tonitrua torquet,
<eoban. il. 1.865>	Conscendit placidi consueta cubilia lecti:
<eoban. il. 1.866>	Cumque ipso cubitura, throni decus, aurea Iuno.
