<eoban. il. 6.1>	Troianis igitur pugna Danaisque relicta,
<eoban. il. 6.2>	Multa gerebantur per apertum praelia campum,
<eoban. il. 6.3>	Fortibus hac illac torquentum tela lacertis
<eoban. il. 6.4>	Mutua, vibrantumque aeratae cuspidis hastas
<eoban. il. 6.5>	Lativagum Simoenta inter, Xanthique fluenta.
<eoban. il. 6.6>	Cumque diu ancipiti pugnatum Marte fuisset,
<eoban. il. 6.7>	Primus ibi Danaum columen Telamonius Aiax
<eoban. il. 6.8>	Agmina perrumpens Troum, ceu lumina fixit
<eoban. il. 6.9>	Vincendi sociis, et in arma adversa ruendi,
<eoban. il. 6.10>	Conficiens Acamanta manu, quem Thracia misit
<eoban. il. 6.11>	Eusoro genitum, populares inter honesti
<eoban. il. 6.12>	Nominis, et famae celebris, quem vertice subter
<eoban. il. 6.13>	Qua cristae coeunt missa confixerat hasta,
<eoban. il. 6.14>	Cuspide ferrata penetrante in mollia frontis
<eoban. il. 6.15>	Viscera, et intruso fixit mucrone cerebrum,
<eoban. il. 6.16>	Illi in perpetuam clauduntur lumina noctem.
<eoban. il. 6.17>	Nec minus Axylon Diomedes voce canorus
<eoban. il. 6.18>	Teuthraniden occidit: is altae moenia Arisbae
<eoban. il. 6.19>	Incoluit, multum locuples, rebusque beatus
<eoban. il. 6.20>	Omnibus. ille omnes illo quicunque profecti
<eoban. il. 6.21>	Venissent, sic natura praestante vigebat,
<eoban. il. 6.22>	Hospitio accepit: quorum tunc nemo periclo
<eoban. il. 6.23>	Eripere, aut potuit supremam avertere pestem.
<eoban. il. 6.24>	Huic simul adiunxit regere ante Calesion ausum
<eoban. il. 6.25>	Cornipedes domini, socium. sic ergo perempti
<eoban. il. 6.26>	Ore momorderunt terram moriente iacentes.
<eoban. il. 6.27>	Euryalus, Dresonque et Opheltion ire sub umbras
<eoban. il. 6.28>	Compulit. inde petens Aesepum, et Pedason ibat.
<eoban. il. 6.29>	Hos geminos fratres praestanti Bucolioni
<eoban. il. 6.30>	(Maximus hic natu natorum Laomedontis
<eoban. il. 6.31>	Regis erat) peperit praestanti corpore nmpha
<eoban. il. 6.32>	Nomine Abarbaree, non illi nupta marito,
<eoban. il. 6.33>	Sed sine lege viro coiens dum pasceret agnas.
<eoban. il. 6.34>	His tamen illa animos, speciosaque membra reliquit,
<eoban. il. 6.35>	Armaque ferre humeris dedit, et pugnare sub armis.
<eoban. il. 6.36>	Astyllum inde Menoptolemus fortem Polypoetes,
<eoban. il. 6.37>	Pidyten Ithacus Percolion ense peremit,
<eoban. il. 6.38>	Armis magnanimum praestans Aretaona Teucer,
<eoban. il. 6.39>	Ablerum Antilochus splendenti perculit hasta
<eoban. il. 6.40>	Nestorides, Elaton princeps Agamemno virorum:
<eoban. il. 6.41>	Ille ad lativagum loca Satnioenta colebat,
<eoban. il. 6.42>	Pedason excelsam. fugientem Phylacon ursit
<eoban. il. 6.43>	Leitus, Eurypilos stridente Melanthion hasta.
<eoban. il. 6.44>	Adrestum cepit vivum Menelaus, ut illum
<eoban. il. 6.45>	Destituere, fuga repetentes moenia, campo
<eoban. il. 6.46>	Cornipedes: brevibus nam forte haesere myricis
<eoban. il. 6.47>	Currus et aeripedes, cum iam temone refracto
<eoban. il. 6.48>	Effudere ducem, dominoque abiere relicto,
<eoban. il. 6.49>	Troia quadrupedi repetebant moenia cursu.
<eoban. il. 6.50>	Quo simul attonita capti formidine Troes
<eoban. il. 6.51>	Intendere citos nebuloso in pulvere cursus,
<eoban. il. 6.52>	Sic miser in faciem curru deiectus ab alto
<eoban. il. 6.53>	Stratus humi iacuit. qui mox ut vidit Atriden
<eoban. il. 6.54>	Ad sese stricti properantem cuspide teli,
<eoban. il. 6.55>	Iamque astare etiam, genua ipsius utraque palmis
<eoban. il. 6.56>	Supplicibus complexus, in haec est verba precatus:
<eoban. il. 6.57>	Serva me Menelae, nec affice morte, daturum
<eoban. il. 6.58>	Plurima pro vita, sed et optima munera, quorum
<eoban. il. 6.59>	Plena domus patris est praedivitis: aeris acervi
<eoban. il. 6.60>	Innumeri defossa iacent, aurique talenta,
<eoban. il. 6.61>	Stannumque, gravidusque chalybs, et fusile ferrum:
<eoban. il. 6.62>	E quibus ille tibi gratissima munera mittet,
<eoban. il. 6.63>	Si me vivere adhuc intelligat, atque ligatum
<eoban. il. 6.64>	Ferre apud Argivas hostilia vincula naves.
<eoban. il. 6.65>	Sic ait, et parte ex magna persuasit Atridae.
<eoban. il. 6.66>	Iamque daturus erat famulo, qui duceret altas
<eoban. il. 6.67>	Ad naves vinctum: subito cum maior Atrides
<eoban. il. 6.68>	(Diis etiam invitis) venitque, et dura loquutus
<eoban. il. 6.69>	Verba minabatur fratri: Quod dedecus ergo,
<eoban. il. 6.70>	Quod Menelae nefas nunc accidit? an tibi curae
<eoban. il. 6.71>	Troiani? de te meriti bene, quando recepti
<eoban. il. 6.72>	Hospitioque domoque tibi Menelae fuerunt?
<eoban. il. 6.73>	Quorum nemo manus nostras evadere debet,
<eoban. il. 6.74>	Quin potius luere, et diram per vulnera mortem
<eoban. il. 6.75>	Oppetere, ipsa etiam gestetur matris in alvo
<eoban. il. 6.76>	Masculus, et seu quis fugiat, captivave gestet
<eoban. il. 6.77>	Vincula. verum omnes una ratione teneri,
<eoban. il. 6.78>	Cumque ipsa excindi Troia sine nomine oportet,
<eoban. il. 6.79>	Indecores, viles, abiectos, degeneresque.
<eoban. il. 6.80>	Haec dicens, animum fratris mutavit, et ipsum
<eoban. il. 6.81>	Consilii admonuit melioris, quidque deceret.
<eoban. il. 6.82>	Reppulit ergo manu versa Menelaus, ut hostem,
<eoban. il. 6.83>	Adrestum. quem deinde gravem connixus in hastam,
<eoban. il. 6.84>	Perculit Atrides medii circa ilia ventris,
<eoban. il. 6.85>	Atque ita prolapsi calido de corpore telum
<eoban. il. 6.86>	Eduxit, foedoque iacentem in pulvere liquit.
<eoban. il. 6.87>	Tum Nestor Danaos clara sic voce monebat.
<eoban. il. 6.88>	Audite heroes Danai, fortissima bello
<eoban. il. 6.89>	Pectora, nemo velit vestrum terere ocia, donec
<eoban. il. 6.90>	Hostes exuviis possit spoliare iacentes,
<eoban. il. 6.91>	Ad naves quo plura ferat, retrove remittat.
<eoban. il. 6.92>	Quin prius urgentes occidite, linquite caesos.
<eoban. il. 6.93>	Post ubi parta dabit vacuum victoria tempus,
<eoban. il. 6.94>	Mortua tum melius spoliabitis ossa iacentum.
<eoban. il. 6.95>	Sic dicens, animis iniecerat arte loquendi
<eoban. il. 6.96>	Omnibus ardorem ingentem. iam Troes Achivis
<eoban. il. 6.97>	Cedere tota acie, petere ardua moenia cursu.
<eoban. il. 6.98>	Liquissentque fuga campum, nisi maximus augur
<eoban. il. 6.99>	Priamides Helenus, sic compellasset amicos,
<eoban. il. 6.100>	Hectoraque, Aeneanque: Agite huc fortissima Troum
<eoban. il. 6.101>	Pectora, cum vobis sit magna ex parte laborum
<eoban. il. 6.102>	Hoc onus impositum, moles haec maxima belli,
<eoban. il. 6.103>	Ut vos pro reliquis Lyciis, Troumque catervis,
<eoban. il. 6.104>	Sustineatis inexhaustum hunc perferre laborem.
<eoban. il. 6.105>	Sistite, state viri, populumque ex ordine totum
<eoban. il. 6.106>	Lustrantes, ante has Priameia moenia portas
<eoban. il. 6.107>	Cogite in arma viros, rursumque capessere pugnam
<eoban. il. 6.108>	Persuadete animis, quam forsitan ante suorum
<eoban. il. 6.109>	In mediis pereant amplexibus, et nova fiant
<eoban. il. 6.110>	Gaudia, et hostili risus ludibria turbae.
<eoban. il. 6.111>	Nos hic interea, dum nos exercitus omnis
<eoban. il. 6.112>	Audiat, in Graios quavis pugnabimus hostes
<eoban. il. 6.113>	Conditione licet, quamvis et viribus aegri,
<eoban. il. 6.114>	Nec validi satis. at quoniam perferre necesse est
<eoban. il. 6.115>	Quae ferimus, qua possumus haec ratione feremus.
<eoban. il. 6.116>	Moenia tu repetens Hector, dic ista parenti
<eoban. il. 6.117>	Communi, cogat lectissima corpora matrum,
<eoban. il. 6.118>	Cum quibus ad templum veniat quod in arce Minervae est,
<eoban. il. 6.119>	Et sacros reserat postes, et limina divae:
<eoban. il. 6.120>	Quodque habet eximium, quod nec preciosius ulla
<eoban. il. 6.121>	Arte laboratum est peplum, custode reclusa
<eoban. il. 6.122>	Proferat e cista, genua et venerata Minervae
<eoban. il. 6.123>	Induat, et voveat bis sex offerre quotannis
<eoban. il. 6.124>	(Qui nondum subiere iugum, nec aratra, iuvencos)
<eoban. il. 6.125>	Si forsan miserata urbem, miserata rogantes
<eoban. il. 6.126>	Uxores Troum, parvosque sub ubere natos,
<eoban. il. 6.127>	Arceat a muris hostem Diomedea, fortem,
<eoban. il. 6.128>	Saevum, terribilem, mihi quique ex omnibus unus
<eoban. il. 6.129>	Longe inter Danaos fortissimus esse videtur.
<eoban. il. 6.130>	Nam neque maiorem nobis incussit Achilles
<eoban. il. 6.131>	Ipse timorem unquam, quem dicunt esse creatum
<eoban. il. 6.132>	Matre dea. populo praestantem viribus omni.
<eoban. il. 6.133>	Hic tamen usque adeo furit, insanitque, nec audet
<eoban. il. 6.134>	Quisquam illi conferre manum, fortissimus idem
<eoban. il. 6.135>	Sit licet, et longo bellorum exercitus usu.
<eoban. il. 6.136>	Sic Helenus, cuius frater fortissimus Hector
<eoban. il. 6.137>	Consilium iussumque probans, cito desilit altis
<eoban. il. 6.138>	Curribus in terram, graviter resonantibus armis,
<eoban. il. 6.139>	Tela manu quatiens ferro praefixa minaci,
<eoban. il. 6.140>	Agmina tota obiens, et ad instauranda cohortans
<eoban. il. 6.141>	Praelia saeva viros. gravis hinc contentio pugnae
<eoban. il. 6.142>	Exoritur, conversa phalanx Troiana feroci
<eoban. il. 6.143>	Marte resistebat Danais. hi territa retro
<eoban. il. 6.144>	Agmina verterunt, leviterque, et ab immoderata
<eoban. il. 6.145>	Caede quiescebant, credentes numen Olympo
<eoban. il. 6.146>	Descendisse aliquod, miseris quod Troibus esset
<eoban. il. 6.147>	Auxilio. Tum vociferans fortissimus Hector
<eoban. il. 6.148>	Admonuit clamore suos: O fortibus actis
<eoban. il. 6.149>	Magnanimi cives, sociique huc usque profecti,
<eoban. il. 6.150>	Nunc nunc este viri, nunc quisque opera edite magnis
<eoban. il. 6.151>	Digna viris. nunc este diu multumque probatae
<eoban. il. 6.152>	Virtutis memores, aciem nunc sistite stantes
<eoban. il. 6.153>	Donec ego hinc abeo, patriamque revertor in urbem,
<eoban. il. 6.154>	Iussaque consiliis, nostrisque uxoribus edam,
<eoban. il. 6.155>	Divis sacra ferant, voveantque piacula magnis
<eoban. il. 6.156>	Annua daemonibus: quo facto, huc ipse revertar.
<eoban. il. 6.157>	Haec ubi dixisset, fortissimus Hector abibat
<eoban. il. 6.158>	Dependente nigro corio, quod ob aspidis ora
<eoban. il. 6.159>	Deductum fuit, et talos feriente citatos
<eoban. il. 6.160>	Cervicemque viri. Tum processere duorum
<eoban. il. 6.161>	In medios exercituum, loca cognita, campos,
<eoban. il. 6.162>	Filius Hippolochi Glaucusque, et Tydeos alti
<eoban. il. 6.163>	Progenies, aptans Diomedes nomina rebus.
<eoban. il. 6.164>	Hiis animus fuit, alternis confligere in armis.
<eoban. il. 6.165>	Iam prope constiterant ambo, iamque arma parabant:
<eoban. il. 6.166>	Tum prior affatus Glaucum sic est Diomedes.
<eoban. il. 6.167>	Tu quis es, o hominum fortissime (non etenim te
<eoban. il. 6.168>	Ante per hoc vidi tanto iam tempore bellum)
<eoban. il. 6.169>	Qui tam longe isto procedis ab ordine? quique
<eoban. il. 6.170>	Tantopere tibi (quod miror) confidis, ut ausis
<eoban. il. 6.171>	Velle manum conferre? sed hoc quicunque fuerunt
<eoban. il. 6.172>	Ausi, morte sua miseros liquere parentes.
<eoban. il. 6.173>	Quod si aliquis superum coelo es delapsus ab alto,
<eoban. il. 6.174>	Dic age: non etenim superis certare voluntas
<eoban. il. 6.175>	Est mihi, quod fertur quondam fecisse Dryantis
<eoban. il. 6.176>	Filius, haud modica praestans virtute Lycurgus.
<eoban. il. 6.177>	Qui cum despiceret superos, iisque arma pararet,
<eoban. il. 6.178>	Non fuit ipse diu vita comitante superstes.
<eoban. il. 6.179>	Namque sacras Baccho comites, temetoque madentes
<eoban. il. 6.180>	Nactus in excelso divini vertice montis
<eoban. il. 6.181>	Nysaei, virides in humum deponere thyrsos
<eoban. il. 6.182>	Iussit, et impingens stimulos homicida Lycurgus,
<eoban. il. 6.183>	Non secus ac vaccas fugere in deserta coegit.
<eoban. il. 6.184>	Ipse etiam metuens Dionysus, in aequora sese
<eoban. il. 6.185>	Condidit, atque illum Thetis in sua regna profectum
<eoban. il. 6.186>	Dicitur abscondisse sinu, fractumque timore,
<eoban. il. 6.187>	Attonitumque minis. quapropter protinus ipsum
<eoban. il. 6.188>	Absque labore dei peragentes tempora vitae
<eoban. il. 6.189>	Infensis odere animis, cui lumen ademit
<eoban. il. 6.190>	Iuppiter, inde brevi fato confectus acerbo
<eoban. il. 6.191>	Interiit, quia cum superis certaverit olim.
<eoban. il. 6.192>	Huius ego exemplo nolim contendere divis.
<eoban. il. 6.193>	Si tamen ex hominum genere es qui munera terrae
<eoban. il. 6.194>	Depascunt, victumque parant de frugibus agri,
<eoban. il. 6.195>	Protinus huc procede, ut tu quoque robora nostrae
<eoban. il. 6.196>	Experiare manus et acerbae vulnera mortis.
<eoban. il. 6.197>	Glaucus ad haec: Quid me Tydei fortissime fili,
<eoban. il. 6.198>	Qua sim gente rogas? quibus et natalibus ortus?
<eoban. il. 6.199>	Persimile est foliis hominum genus omne caducis:
<eoban. il. 6.200>	Quae nunc nata vides, pulchrisque virescere sylvis,
<eoban. il. 6.201>	Autumno veniente cadunt, simul illa perurens
<eoban. il. 6.202>	Incubuit Boreas: quaedam sub verna renasci
<eoban. il. 6.203>	Tempora, sic vice perpetua succrescere lapsis,
<eoban. il. 6.204>	Semper item nova, Sic aliquis obeuntibus, ultro
<eoban. il. 6.205>	Succedunt alii Iuvenes aetate gravatis.
<eoban. il. 6.206>	Quod si forte iuvat te qua sit quisque suorum
<eoban. il. 6.207>	Stirpe satus, si natales cognoscere quaeris
<eoban. il. 6.208>	Forte meos, referam, quae sunt notissima multis.
<eoban. il. 6.209>	Urbs est quam veteres Ephyren dixere coloni,
<eoban. il. 6.210>	Quae posita in medio celebratur Acheidos orae,
<eoban. il. 6.211>	Illic Aeolides habitabit Sisyphus olim,
<eoban. il. 6.212>	Ille opibus praestans mortalibus omnibus. idem
<eoban. il. 6.213>	Is Glaucum genuit: tum Glaucus Bellerophontem,
<eoban. il. 6.214>	Eximia virtute virum, cui munera divi
<eoban. il. 6.215>	Roboris et formae, soli tam rara dederunt.
<eoban. il. 6.216>	Huic animo machinabatur mala plurima Proetus,
<eoban. il. 6.217>	Proetus Achivorum cum praestantissimus esset
<eoban. il. 6.218>	Viribus atque opibus, sub cuius Bellerophontem
<eoban. il. 6.219>	Iuppiter imperio divum pater esse volebat.
<eoban. il. 6.220>	Hunc adamans Antea viro non optima Proeto,
<eoban. il. 6.221>	Quando illegitimos non persuadebat amores,
<eoban. il. 6.222>	Concubitusque viro vitae fideique probatae,
<eoban. il. 6.223>	Detulit ad regem, falsisque hiis vocibus usa est:
<eoban. il. 6.224>	Aut morere o Proete, aut interfice Bellerophontem,
<eoban. il. 6.225>	Vim facere invite conatum, inducere postquam
<eoban. il. 6.226>	Non ullae potuere preces, nec cedere vellem
<eoban. il. 6.227>	Incesto iuveni. quae rex obscoena relatu
<eoban. il. 6.228>	Accipiens, ira est merito commotus acerba.
<eoban. il. 6.229>	Ut tamen occideret, poenamque reposceret ipse
<eoban. il. 6.230>	Erubuit, facinusque animo fugiente remisit.
<eoban. il. 6.231>	At regi Lyciae socero transmisit, et ipsi
<eoban. il. 6.232>	Tradidit occulta confectas fraude tabellas,
<eoban. il. 6.233>	Reddendas socero, quibus illi fata parabat
<eoban. il. 6.234>	Perniciosa viro insonti. qui numine dextro
<eoban. il. 6.235>	In Lycios postquam fines, Xanthique fluenta
<eoban. il. 6.236>	Pervenit, multo Lyciis exceptus honore est,
<eoban. il. 6.237>	Ipsi praecipue regi, qui sacra paravit
<eoban. il. 6.238>	Eius ob adventum ter tres convivia soles,
<eoban. il. 6.239>	Totque boves mactans in singula vota sacravit.
<eoban. il. 6.240>	Iamque diem decimum veniens aurora reduxit,
<eoban. il. 6.241>	Tum primum Lyciae rex quaerit ab hospite, numquid
<eoban. il. 6.242>	Adferat a genero communia scripta libellos:
<eoban. il. 6.243>	Qui postquam generi tabulas et crimina Proeti
<eoban. il. 6.244>	Protulit, agnoscens poenam rex. ergo Chimaeram
<eoban. il. 6.245>	Expugnare iubet. fuit hoc mirabile monstrum,
<eoban. il. 6.246>	Non hominum de gente aliqua, sed ab aethere missum:
<eoban. il. 6.247>	Ora leonis erant, venter capra, cauda draconis,
<eoban. il. 6.248>	Terribiles vapido spirabat pectore flammas:
<eoban. il. 6.249>	Hoc sibi tam discors animal tamen ille peremit,
<eoban. il. 6.250>	Auxilio fretus superum. labor inde secundus
<eoban. il. 6.251>	Additur, ut Solymis pugnacibus inferat arma,
<eoban. il. 6.252>	Queis nullum dixit genus acrius esse virorum.
<eoban. il. 6.253>	Tertia sors, ut Amazonidum cum gente virili
<eoban. il. 6.254>	Bello congrediatur: et has certamine vicit.
<eoban. il. 6.255>	Postremo nova furta, novas excogitat artes,
<eoban. il. 6.256>	Qualibus hunc perimat. Lyciae est fons plurimus undis,
<eoban. il. 6.257>	Huc locat insidias, et corpora lecta virorum,
<eoban. il. 6.258>	Qui reducem excipiant, et iniquo Marte trucident.
<eoban. il. 6.259>	E quibus haud quisquam est iterum in sua tecta reversus:
<eoban. il. 6.260>	Omneis namque potens occidit Bellerophontes.
<eoban. il. 6.261>	Has rex virtutes miratus in hospite, tantae
<eoban. il. 6.262>	Indolis a superis reputans venisse favorem,
<eoban. il. 6.263>	Non alio dimittendum ratus, obtulit illi
<eoban. il. 6.264>	Et dedit uxorem proprio sibi semine natam,
<eoban. il. 6.265>	Dimidiumque simul regni praedivitis orbem:
<eoban. il. 6.266>	Quin etiam Lycii partem telluris opimam,
<eoban. il. 6.267>	Agrum parte alia peraratum, parte vacantem,
<eoban. il. 6.268>	Et nemora et saltus laudi sua dona dederunt.
<eoban. il. 6.269>	Haec uxor peperit tria pignora Bellerophonti,
<eoban. il. 6.270>	Isandrum, Hippolochum, formosam et Laodamiam.
<eoban. il. 6.271>	Moverat illa Iovem forma, complexus amatam
<eoban. il. 6.272>	Iuppiter, ex ipsa genuit Sarpedona dium.
<eoban. il. 6.273>	Postquam autem invisus superis est factus, in agro
<eoban. il. 6.274>	Errabat miser ipse suo, solusque dolorem
<eoban. il. 6.275>	Consumens animi, atque hominum consortia vitans:
<eoban. il. 6.276>	Nam ferus Isandrum Mars interfecit, in hostem
<eoban. il. 6.277>	Pugnantem Solymum: formosam Laodamiam
<eoban. il. 6.278>	Sustulit, affectam poena, gravis ira Dianae:
<eoban. il. 6.279>	Hippolochus, qui solus adhuc de gente, superque
<eoban. il. 6.280>	De tribus unus erat, genuit me. hoc me patre natum
<eoban. il. 6.281>	Glorior, ille huc me Troianam misit ad urbem,
<eoban. il. 6.282>	Ut bellum gererem. multis tamen ante docebat,
<eoban. il. 6.283>	Praemonuitque diu verbis, ut ad optima semper
<eoban. il. 6.284>	Niterer, et fierem aequales clarissimus inter,
<eoban. il. 6.285>	Ne patrium genus et famam per turpia facta
<eoban. il. 6.286>	Dedecorem, similisque meis maioribus essem,
<eoban. il. 6.287>	Quorum semper opes et nomina clara fuerunt,
<eoban. il. 6.288>	Tam per magnam Ephyren, Lyciae quam regna capacis.
<eoban. il. 6.289>	Atque hoc esse meum genus, hoc me sanguine natum
<eoban. il. 6.290>	Glorior, et generis nec me pudet huius aviti.
<eoban. il. 6.291>	Talia dicentem, Tydides omnia laetus
<eoban. il. 6.292>	Audiit, et terrae defixa protinus hasta,
<eoban. il. 6.293>	Alloquio Glaucum sic est affatus amico:
<eoban. il. 6.294>	Ut video, mihi Glauce paternus es hospes, ab illo
<eoban. il. 6.295>	Tempore, quo divinum avus Oeneus Bellerophontem
<eoban. il. 6.296>	Hospitio accepit. bis denis namque diebus
<eoban. il. 6.297>	Hunc secum tenuisse ferunt, unaque fuisse
<eoban. il. 6.298>	Ambos, alterutrinque ingentia dona dedisse:
<eoban. il. 6.299>	Oenea purpureo fulgentem murice ceston,
<eoban. il. 6.300>	Bellerophonta novum cratera, auroque rigentem,
<eoban. il. 6.301>	Utrinque in sese velut in sua cornua flexum:
<eoban. il. 6.302>	Atque hunc ipse domi, cum vellem huc ire, reliqui.
<eoban. il. 6.303>	De patre non memini, quod adhuc tum parvulus essem,
<eoban. il. 6.304>	Quod tunc ad Thebas ierit, reliquisque peremptis
<eoban. il. 6.305>	Ipse quoque occiderit. Sed enim nos ista vicissim
<eoban. il. 6.306>	Debemus iura hospitii servare, tibi ut sim
<eoban. il. 6.307>	Hospes, in Argivam si veneris Hellada: et ipsi
<eoban. il. 6.308>	Tu mihi, si Lyciae tulerit contingere fines
<eoban. il. 6.309>	Fors aliqua, aut ratio. quod si vos praelia forsan
<eoban. il. 6.310>	Contulerint, hastas tum corpore declinemus
<eoban. il. 6.311>	Alter ab alterius. nam Troes adhuc mihi multi
<eoban. il. 6.312>	Tam cives sunt quam socii, quos vincere possim.
<eoban. il. 6.313>	Et tibi Graiugenum superest satis. ergo videntes
<eoban. il. 6.314>	Ut reliqui agnoscant, nos consuetudine iunctos
<eoban. il. 6.315>	Esse etiam iure hospitii, nunc arma vicissim
<eoban. il. 6.316>	Permutemus, ut haec rata cunctis iura ferantur.
<eoban. il. 6.317>	Haec ubi dicta, ab equis, et ab altis praepete saltu
<eoban. il. 6.318>	Desiluere iugis, manibusque in mutua nexis
<eoban. il. 6.319>	Foedera, dant fidei ceu sacramenta futurae.
<eoban. il. 6.320>	Iuppiter hic animumque, et sanae mentis acumen
<eoban. il. 6.321>	Eripuit Glauco. Tydidae namque rependit
<eoban. il. 6.322>	Aurea ferratis commutans arma, iuvencum
<eoban. il. 6.323>	Centenum precium pendentia, ter tribus emptis
<eoban. il. 6.324>	Bobus: et haec facta est ibi permutatio dispar.
<eoban. il. 6.325>	Hector ut ad Scaeae pervenit limina portae,
<eoban. il. 6.326>	Et fagum veterem, tum matres atque puellae
<eoban. il. 6.327>	Iliades circumveniunt, omnesque requirunt
<eoban. il. 6.328>	Deque viris, deque agnatis, de fratribus, aeque
<eoban. il. 6.329>	De pueris. quas ille omnes ad templa frequentes
<eoban. il. 6.330>	Ut redeant, veniamque deos divasque precentur:
<eoban. il. 6.331>	Nam luctum multis et cladem fata minari.
<eoban. il. 6.332>	Ille domum Priami repetens, ascendit in arcem.
<eoban. il. 6.333>	Regia erat Priami nitidissima marmore puro,
<eoban. il. 6.334>	Porticibus latis, circundata turribus altis:
<eoban. il. 6.335>	Quinquaginta inerant thalami, quos ordine longo
<eoban. il. 6.336>	Connectit series longissima: regia proles
<eoban. il. 6.337>	Intus habent Priami consueta palatia nati,
<eoban. il. 6.338>	Cum sponsis iuxta oppositam regionis ad aulam.
<eoban. il. 6.339>	Stant alii bis sex thalami, Priamaeia proles
<eoban. il. 6.340>	Quos habitant natae et generi, castissima turba.
<eoban. il. 6.341>	Hic ubi Laodicen mater visura veniret,
<eoban. il. 6.342>	Quae fuit e natis pulcherrima, venit et Hector
<eoban. il. 6.343>	Obvius huic, quem nacta manu retinebat euntem
<eoban. il. 6.344>	Nomine compellans: Quid (ait) carissime fili
<eoban. il. 6.345>	Huc pugna excedens, tete intra moenia confers?
<eoban. il. 6.346>	Quandoquidem valde insistunt, mala nomina, Achivi
<eoban. il. 6.347>	Pugnantes, urbemque petunt, murisque propinquant.
<eoban. il. 6.348>	Tune igitur summa supplex decurris ab arce,
<eoban. il. 6.349>	Vota Iovi divisque ferens? sed siste parumper
<eoban. il. 6.350>	Dum redeo, mecumque fero quae dulcia libes
<eoban. il. 6.351>	Vina Iovi, superisque aliis, tum denique vires
<eoban. il. 6.352>	Ipse tuas recrees. nam corpora fessa virorum
<eoban. il. 6.353>	Dulcia vina levant, animisque et viribus augent.
<eoban. il. 6.354>	Et te nunc labor iste tuis pro civibus aegrum
<eoban. il. 6.355>	Exercet. cui sic dicenti reddidit Hector:
<eoban. il. 6.356>	Ne mihi, ne veneranda parens, huc dulcia vina
<eoban. il. 6.357>	Protuleris, ne me enerves, animique vigorem
<eoban. il. 6.358>	Obtundas potius, roburque a corpore demas:
<eoban. il. 6.359>	Nec manibus libare Iovi me ardentia vina
<eoban. il. 6.360>	Sanguine foedatis aequum est, nec Iuppiter audit
<eoban. il. 6.361>	Turpia sanguineo pollutos corpora tabo.
<eoban. il. 6.362>	Tu potius veneranda parens, tu collige primas
<eoban. il. 6.363>	Matronas urbis, quarum comitata caterva
<eoban. il. 6.364>	Palladis ad templum libamina turaque portans
<eoban. il. 6.365>	Ascendas, peplumque deae quod in aedibus intus
<eoban. il. 6.366>	Eximium pulchrumque tenes, preciosius ullum
<eoban. il. 6.367>	Quo non est aliud, venerandam defer in aedem,
<eoban. il. 6.368>	Ante deae genua auricomae speciosa reponens.
<eoban. il. 6.369>	Inde vove divae solemnia sacra Minervae,
<eoban. il. 6.370>	Bis sex immunes ab arandi munere tauros,
<eoban. il. 6.371>	Si forsan miserata urbem, miserata nepotes
<eoban. il. 6.372>	Troas et uxores, dulces et ad ubera natos,
<eoban. il. 6.373>	Arceat insanum Tydidea moenibus urbis,
<eoban. il. 6.374>	Terribilem, bellatorem, saevum atque ferocem.
<eoban. il. 6.375>	Tu nunc ergo parens isthaec curabis, et arcem
<eoban. il. 6.376>	Palladis ascendes: Pariden ego pergo vocatum,
<eoban. il. 6.377>	Si me audire volet saltem. cui terra dehiscat,
<eoban. il. 6.378>	Quam cuperem: magnus quem Iuppiter enutriri
<eoban. il. 6.379>	Iussit in excidium Priami, Troiaeque ruinam.
<eoban. il. 6.380>	Hunc ego si videam Stygias descendere ad umbras,
<eoban. il. 6.381>	Ereptum innumeris me cladibus esse putarim.
<eoban. il. 6.382>	His dictis redit illa domum, famulasque per urbem
<eoban. il. 6.383>	Protinus accitum mittit, matresque, nurusque.
<eoban. il. 6.384>	Ipsa in odoriferum thalamum descendit. in illo
<eoban. il. 6.385>	Peplorum vis magna fuit, quae Sidonidarum
<eoban. il. 6.386>	Artifices fecere manus, et Sidone nuper
<eoban. il. 6.387>	Attulerat, spaciosa Helenen super aequora ducens
<eoban. il. 6.388>	Diis forma Paris assimilis praestante beatis.
<eoban. il. 6.389>	Ex his eximium, quod summa in parte iacebat,
<eoban. il. 6.390>	Nec secus ac sidus claro fulgore micabat,
<eoban. il. 6.391>	Quo nec nobilius, nec erat praestantius ullum,
<eoban. il. 6.392>	Ipsa ferens Hecube domum portabat Athenae,
<eoban. il. 6.393>	Foemineo coetu matronarumque caterva
<eoban. il. 6.394>	Et nuruum stipante manu, contendit in aedem
<eoban. il. 6.395>	Palladis armisonae, summa quod in arce tenebat.
<eoban. il. 6.396>	Ventum erat ad templi limen, formosa Theano
<eoban. il. 6.397>	Filia Cissei, generosi Antenoris uxor
<eoban. il. 6.398>	(Namque sacerdotem Troes fecere Minervae)
<eoban. il. 6.399>	Palladias reserat stridenti cardine portas,
<eoban. il. 6.400>	Et sumptum manibus fulgenti murice peplum
<eoban. il. 6.401>	Obtulit ante pedes Divae, genibusque dicatum
<eoban. il. 6.402>	Applicuit, palmas muliebris turba tetendit,
<eoban. il. 6.403>	Auxiliumque omnes praesenti ex numine poscunt.
<eoban. il. 6.404>	Ipsa deam supplex sic est venerata Theano:
<eoban. il. 6.405>	Armipotens, Iove nata dearum maxima Pallas,
<eoban. il. 6.406>	Frange manu telum saevi Diomedis, et ipsum
<eoban. il. 6.407>	Pronum sterne solo, Scaeae sub limina portae,
<eoban. il. 6.408>	Ut tibi mox bis sena boum tua templa sacrantes
<eoban. il. 6.409>	Corpora mactemus, totidemque ad sacra quotannis
<eoban. il. 6.410>	Omnes indomitos, necdum sub aratra coactos,
<eoban. il. 6.411>	Si miserata urbem, populum, puerosque, patresque,
<eoban. il. 6.412>	Uxoresque, nurusque tuo sub numine serves.
<eoban. il. 6.413>	Sic venerata deam supplex in vota vocabat,
<eoban. il. 6.414>	Diva solo fixos oculos aversa tenebat:
<eoban. il. 6.415>	Abnuit, et nec ad hanc quicquam est commota, nec illas.
<eoban. il. 6.416>	Hector at interea Paridis pervenit ad aedes,
<eoban. il. 6.417>	Quas ille eximias summa sibi in arce parari
<eoban. il. 6.418>	Fecerat, accitis quicunque per Ilion essent
<eoban. il. 6.419>	Artifices operum gnari, qui celsa columnis
<eoban. il. 6.420>	Atria fundarunt illi, thalamosque superbos,
<eoban. il. 6.421>	Sublimesque toros, et dignam regibus aulam
<eoban. il. 6.422>	E regione domus Priami, nec ab Hectore longe.
<eoban. il. 6.423>	Huc igitur veniens Hector fortissimus, hastam
<eoban. il. 6.424>	In manibus longam cubitos bis quinque coruscans,
<eoban. il. 6.425>	Cuius in extremo lucebat acumine ferrum:
<eoban. il. 6.426>	Ingressusque domum, sua repperit arma parantem,
<eoban. il. 6.427>	Thoracem, clypeumque, et curvum cornibus arcum.
<eoban. il. 6.428>	Stabat iuxta Helene formosa, suisque iubebat
<eoban. il. 6.429>	Quae facerent opera ancillis, et facta probarent.
<eoban. il. 6.430>	Hunc torve inspiciens Hector, dictisque severis
<eoban. il. 6.431>	Increpitans, sic est irata voce loquutus:
<eoban. il. 6.432>	Improbe, non recte tanta indignatio tristi
<eoban. il. 6.433>	Contracta est animo, te propter in agmine fortes
<eoban. il. 6.434>	Stant populi, pereuntque sub urbe, et moenia circum.
<eoban. il. 6.435>	Te propter civesque cadunt, sociique laborant,
<eoban. il. 6.436>	Urbem circumquaque premunt incendia belli.
<eoban. il. 6.437>	Tu quoque si stares in pugna, aliosque videres
<eoban. il. 6.438>	Cessantes, retroque pedes atque arma referre,
<eoban. il. 6.439>	Argueres: tolle ergo moras, te in praelia confer,
<eoban. il. 6.440>	Ne velut igne gravis conflagrent moenia belli.
<eoban. il. 6.441>	At Paris haec placido respondit pectore fratri:
<eoban. il. 6.442>	Quandoquidem ex aequo mecum facis Hector, ut isthaec
<eoban. il. 6.443>	Exprobres, quae fata mihi non aequa tulerunt:
<eoban. il. 6.444>	Ipse quoque ex aequo dum tecum colloquor, audi.
<eoban. il. 6.445>	Non (ut rere) meos in Troadas ira momordit
<eoban. il. 6.446>	Offenditve animos, ut ob hoc me a munere belli
<eoban. il. 6.447>	Subtraherem: sed enim compescere dura volebam
<eoban. il. 6.448>	Vulnera, quae gravibus mordebant pectora curis.
<eoban. il. 6.449>	Nunc mihi blanda piis persuasit vocibus uxor
<eoban. il. 6.450>	Ut bellum repetam, tota quod et ipse probarim
<eoban. il. 6.451>	Et ratione omni: melius namque esse videtur.
<eoban. il. 6.452>	Namque viris dubia est victoria, nec vice certa
<eoban. il. 6.453>	Constat, et est nunc blanda uni, nunc tristis eidem.
<eoban. il. 6.454>	Nunc tamen expecta, dum fortibus induor armis:
<eoban. il. 6.455>	Aut abeas, ego te mox consequar, inter eundum.
<eoban. il. 6.456>	Haec Paris. at nihil huic cum redderet Hector, ad illum
<eoban. il. 6.457>	Lenibus haec verbis Helene: Carissime levir
<eoban. il. 6.458>	(Si licet haec miserae et vanae mihi verba catellae
<eoban. il. 6.459>	Fundere) quam vellem, quo me mea tempore primum
<eoban. il. 6.460>	Prodidit in lucem genitrix, vis impia venti
<eoban. il. 6.461>	In nemora et montes, atque in deserta tulisset,
<eoban. il. 6.462>	Aut maris ignoti fluctus, et dissita ponti
<eoban. il. 6.463>	Aequora, quae caput infoelix haec ante ruissent,
<eoban. il. 6.464>	Tantorum poteram quam causa fuisse malorum.
<eoban. il. 6.465>	Postquam ita diis visum tamen est, ut in ista malorum
<eoban. il. 6.466>	Inciderem, meliorem utinam sortita maritum
<eoban. il. 6.467>	Essem, ut debueram: qui dictaque factaque vulgi
<eoban. il. 6.468>	Crederet esse aliquid, quem turpia probra moverent
<eoban. il. 6.469>	De nobis cunctorum hominum: nunc pectore cassus
<eoban. il. 6.470>	Nec sapit, aut unquam sapiet, facietve quod ipsum
<eoban. il. 6.471>	Posse decere putes. Verum carissime levir,
<eoban. il. 6.472>	Huc age succedas, et in hoc requiesce sedili
<eoban. il. 6.473>	Pauxillum: tibi enim curae, tibi summa laborum
<eoban. il. 6.474>	Incumbit, miseram me propter, et exitiosum
<eoban. il. 6.475>	Hunc Paridem, fato quos nasci Iuppiter isto
<eoban. il. 6.476>	Tam tristi voluit, quos aevi fama futuri
<eoban. il. 6.477>	Inter inepta canens miserorum exempla reponet.
<eoban. il. 6.478>	Illi respondens galeam nitidissimus Hector:
<eoban. il. 6.479>	Ne me Helene invites, quanquam tua recta voluntas,
<eoban. il. 6.480>	Ut sedeam: quia fert animus succurrere fessis
<eoban. il. 6.481>	Troianis, qui me votis animisque reposcunt
<eoban. il. 6.482>	Absentem, quos et nostri desiderium ingens
<eoban. il. 6.483>	Detinet. hunc hortare autem, sed et ipse sua se
<eoban. il. 6.484>	Sponte animo reparans exuscitet, ante sequatur
<eoban. il. 6.485>	Quam muros extra evadam, quam moenia linquam
<eoban. il. 6.486>	Se lateri adiungat nostro, nec ab urbe recedam
<eoban. il. 6.487>	Ante meos quam filiolum cum coniuge cara
<eoban. il. 6.488>	Invisam. nec enim num sim rediturus ad ipsos
<eoban. il. 6.489>	Amplius e pugna, an manibus casurus Achivum,
<eoban. il. 6.490>	Scire sinit deus, et duri inclementia fati.
<eoban. il. 6.491>	Haec dicens abiit, galea metuendus et hasta,
<eoban. il. 6.492>	Impiger ipse suas bene cultas Hector ad aedes.
<eoban. il. 6.493>	In quibus Andromachen non repperit: illa profecto
<eoban. il. 6.494>	Exierat, turrimque audax conscenderat altam
<eoban. il. 6.495>	Cum nato famulaque, ubi tristia fata gemebat,
<eoban. il. 6.496>	Innumeras fundens lachrymas. Iamque inclytus Hector
<eoban. il. 6.497>	Egrediens, stetit in foribus, famulasque vocatas
<eoban. il. 6.498>	Alloquitur: Vera ergo fide mihi dicite, quonam
<eoban. il. 6.499>	Proripuit sese Andromache? quo deinde profecta est?
<eoban. il. 6.500>	Ad glotimne aliquam, nutricumve ivit? an aedem
<eoban. il. 6.501>	Palladis ascendit, numen venerata Minervae
<eoban. il. 6.502>	Cum reliquis, quae nunc ibi verba rogantia miscent,
<eoban. il. 6.503>	Muneribus saevamque deam placare laborant?
<eoban. il. 6.504>	Huic ita respondit famularum prima roganti.
<eoban. il. 6.505>	Hector, quandoquidem tibi nos quae vera sciamus
<eoban. il. 6.506>	Respondere iubes, non illa ad glotin abivit,
<eoban. il. 6.507>	Non aliquam nutricum adiit, non Palladis aedem,
<eoban. il. 6.508>	Qua reliquae immanem divam placare laborant:
<eoban. il. 6.509>	Sed comite hinc una, puerum gestante, ministra
<eoban. il. 6.510>	Ausa est in muris altam conscendere turrim,
<eoban. il. 6.511>	Attonita, approperans, similis iam pene furenti.
<eoban. il. 6.512>	Idque, quod audisset, Danaos instare feroces,
<eoban. il. 6.513>	Cedere Troianos, retroque ad moenia ferri,
<eoban. il. 6.514>	Quae postquam didicit, domibus sese Hector ab altis
<eoban. il. 6.515>	Proripuit, mediamque (via qua venerat) urbem
<eoban. il. 6.516>	Pervadens, Scaeae tendens ad limina portae,
<eoban. il. 6.517>	Quam per erat campum rediturus et agmina Troum.
<eoban. il. 6.518>	Iamque egressuro cursu venit obvia anhelo
<eoban. il. 6.519>	Andromache, quae magnanimi fuit Eetionis
<eoban. il. 6.520>	Filia: qui Cilicum ditissima regna gubernans,
<eoban. il. 6.521>	Magnas incoluit Thebas sub montibus altis
<eoban. il. 6.522>	Sylvosisque sitas. hanc e grege tot famularum
<eoban. il. 6.523>	Una sequebatur nutrix, puerumque gerebat
<eoban. il. 6.524>	In gremio Hectoriden, tenerum, blandumque alacremque,
<eoban. il. 6.525>	Festivumque oculis, ridentem mollia, vultu
<eoban. il. 6.526>	Sidereo, qui voce Camandrion ante parenti
<eoban. il. 6.527>	Dictus erat, verum vulgo Astyanacta vocabant,
<eoban. il. 6.528>	Quod solus pater ipsius fortissimus Hector,
<eoban. il. 6.529>	Civesque et Priami magnam defenderet urbem.
<eoban. il. 6.530>	Huic pater arridens, tacitos defixit ocellos
<eoban. il. 6.531>	In puero. lachrymis iam libera, ad Hectora sese
<eoban. il. 6.532>	Applicat Andromache, sicque est affata maritum:
<eoban. il. 6.533>	Optime, quod nimium ferus omnia fortiter audes,
<eoban. il. 6.534>	Quam vereor tua ne virtus te improvida fallat,
<eoban. il. 6.535>	Nota tibi nimium. properamque audacia mortem
<eoban. il. 6.536>	Adferat ista tibi. Crudelis, non tibi cordi est
<eoban. il. 6.537>	Parvulus hic? non me miseratus respicis aegram
<eoban. il. 6.538>	Ingenti moerore animi, quam tempore parvo
<eoban. il. 6.539>	Efficies viduam, si nunc te egressus Achivum
<eoban. il. 6.540>	Intuleris turbae. nam conficiere per illos,
<eoban. il. 6.541>	Omnibus in te unum grassantibus: ut mihi longe
<eoban. il. 6.542>	Utilius fuerit, prius ut mihi terra dehiscat,
<eoban. il. 6.543>	Aut vivam patulis absorbeat orcus abyssis.
<eoban. il. 6.544>	Nam quae me miseram res consolabitur ultra?
<eoban. il. 6.545>	Quae queat esse mihi post te amplius ulla voluptas?
<eoban. il. 6.546>	Quid nisi continuus dolor, et sine fine querelae
<eoban. il. 6.547>	Nec mihi iam superest pater amplius, aut pia mater.
<eoban. il. 6.548>	Patrem namque mihi crudelis ademit Achilles,
<eoban. il. 6.549>	Eversa prius et patria, regnoque paterno,
<eoban. il. 6.550>	Funditus excisa regnorum principe Thebe,
<eoban. il. 6.551>	Sede patris, qua nulla fuit vel ditior usquam
<eoban. il. 6.552>	Aut urbs splendidior Cilicum regionis in ora.
<eoban. il. 6.553>	Sed postquam occidit saevissimus Eetionem,
<eoban. il. 6.554>	Non tulit exuvias (namque hoc scelus esse putavit)
<eoban. il. 6.555>	Ipsum sed propriis totum combussit in armis.
<eoban. il. 6.556>	Cuius ad invisi loca nunc deserta sepulchri
<eoban. il. 6.557>	Inter Orestiades platanos nymphae, inter et ulmos
<eoban. il. 6.558>	Solivagis habitant antris, Iove coelite natae.
<eoban. il. 6.559>	At septem fuerant fratres mihi, quos tamen omnes
<eoban. il. 6.560>	Uno eodemque die nimium crudelis Achilles
<eoban. il. 6.561>	Misit ad inferni pallentia limina Ditis,
<eoban. il. 6.562>	Cum sua servarent pingues per pascua tauros,
<eoban. il. 6.563>	Atque greges ovium. Sed et idem divite matrem
<eoban. il. 6.564>	Cum gaza abduxit captam, quam deinde redemptam
<eoban. il. 6.565>	Sumptibus innumeris, patriaque in sede morantem,
<eoban. il. 6.566>	Arcitenens diro confecit Cynthia telo.
<eoban. il. 6.567>	Sed tu nunc miserae mihi solus es omnia, mater,
<eoban. il. 6.568>	Et pater, et frater, dulcisque ante omnia coniux.
<eoban. il. 6.569>	Verum age nunc miserere, nec orphanon Hector egente
<eoban. il. 6.570>	Feceris hunc puerum, viduam me tempore parvo.
<eoban. il. 6.571>	Quin potius turrim serva hanc, nec desere muros,
<eoban. il. 6.572>	Coge alios, istamque iube defendere partem
<eoban. il. 6.573>	Quae prope declivem demittit humillima murum,
<eoban. il. 6.574>	Qua vetus ista cavas rupes caprificus adedit,
<eoban. il. 6.575>	Quater conati iam sunt irrumpere, fortes
<eoban. il. 6.576>	Aiacesque duo, praeclarus et Idomeneus,
<eoban. il. 6.577>	Et gemini Atridae, fortissimus et Diomedes:
<eoban. il. 6.578>	Sive id sponte sua, seu sunt responsa sequuti
<eoban. il. 6.579>	Auguris, aut vatis Danais sua fata canentis.
<eoban. il. 6.580>	Huic ita respondit, bello memorabilis Hector:
<eoban. il. 6.581>	Omnia quae memoras uxor dulcissima, curae
<eoban. il. 6.582>	Sunt mihi, sollicitoque animo mecum ante peregi:
<eoban. il. 6.583>	Sed pudet imbellem tardumque in bella videri
<eoban. il. 6.584>	Teucris Troadibusque meis, dum talia spectent.
<eoban. il. 6.585>	Nec potis est animus sibi conscius esse quietis
<eoban. il. 6.586>	Ignavae, qui semper in ipsa pericula primum
<eoban. il. 6.587>	Me simul obieci, studuique simillimus esse
<eoban. il. 6.588>	Ipse mihi, patriae dum non inglorius essem,
<eoban. il. 6.589>	Nec mihi dedecori. nec me fugit, affore tempus,
<eoban. il. 6.590>	Quo simul et Danaum pulcherrima Troia sub armis,
<eoban. il. 6.591>	Et Priami cadat alta domus, populusque superbus
<eoban. il. 6.592>	Intereat: sed nec tantum me cura fatigat
<eoban. il. 6.593>	Troum, Troiadumque: dolor nec maximus ille est,
<eoban. il. 6.594>	Casuros Hecubam Priamumque hostilibus armis:
<eoban. il. 6.595>	Non etiam fratrum moveor tam clade meorum,
<eoban. il. 6.596>	Qui sunt et multi, et bello praeclara iuventus,
<eoban. il. 6.597>	Omnes luctifici perituri in pulvere belli
<eoban. il. 6.598>	Sub Danais victoribus: ac me pectore toto
<eoban. il. 6.599>	Sors tua dura movet, cum te tua fata querentem,
<eoban. il. 6.600>	Fundentemque pias lachrymas, abducet Achivum
<eoban. il. 6.601>	Quisquis erit, captam bello, cum tristis et exul
<eoban. il. 6.602>	Hostilem in patriam portabere, telas
<eoban. il. 6.603>	Conservas inter texes, et tradita lanae
<eoban. il. 6.604>	Pensa trahes, et aquam summam portabis ad arcem
<eoban. il. 6.605>	Urceolis, nunc mane novo, nunc vespere sero,
<eoban. il. 6.606>	Nunc de fonte haustam Messeide, nunc Hyperia,
<eoban. il. 6.607>	Nolens tu atque invita quidem: sed te omnia coget
<eoban. il. 6.608>	Servitii sors dura pati, quam capta subisti.
<eoban. il. 6.609>	Atque aliquis spectans tunc te perfusa rigantem
<eoban. il. 6.610>	Ora piis lachrymis, aliis haec verba loquetur:
<eoban. il. 6.611>	En quo te casus? quo te fortuna redegit
<eoban. il. 6.612>	Hectoris Andromache? quo nunc tuus ille recessit
<eoban. il. 6.613>	Omnia qui Troiae gessit sub moenibus altis
<eoban. il. 6.614>	Maxima? dixerit haec aliquis, tua vulnera toto
<eoban. il. 6.615>	Corde recrudescent, desiderio icta mariti:
<eoban. il. 6.616>	Qui tibi servitium, si vivat, demere posset.
<eoban. il. 6.617>	Sed me tunc potius vitai lumine cassum
<eoban. il. 6.618>	Terra tegat, quam te videam tam indigna ferentem.
<eoban. il. 6.619>	Sic ait, extensaque manu clarissimus Hector
<eoban. il. 6.620>	Accepturus erat puerum: fugit ille, sinumque
<eoban. il. 6.621>	Nutricis petit, et gremio se abscondit in alto.
<eoban. il. 6.622>	Patris enim faciem galeatam expavit, et aeris
<eoban. il. 6.623>	Fulgentes radios ab equinae vertice cristae.
<eoban. il. 6.624>	Subrisit pater, et mater: tum vertice cristas
<eoban. il. 6.625>	Deposuit, galeamque removit maximus Hector,
<eoban. il. 6.626>	Abiecitque solo, post haec in nuda recepto
<eoban. il. 6.627>	Brachia filiolo dedit oscula, deinde precatur.
<eoban. il. 6.628>	Iuppiter, et vos o reliqui coelestia Divi
<eoban. il. 6.629>	Numina, vos precor ac veneror, date vivere nato
<eoban. il. 6.630>	Et superesse meo, post me, regnumque tenentem
<eoban. il. 6.631>	Urbis Dardanidum praeconia tanta mereri,
<eoban. il. 6.632>	Quanta pater merui, nec me minor esse feratur
<eoban. il. 6.633>	Tutanda in patria: caeso cumque hoste reversus
<eoban. il. 6.634>	Victor ovans spolia attulerit, de caede cruenta,
<eoban. il. 6.635>	Sint rogo qui dicant, multo hic praestantior armis
<eoban. il. 6.636>	Patre suo est. quae cum perceperit optima mater.
<eoban. il. 6.637>	Gaudeat, et secum verba haec laetata retractet.
<eoban. il. 6.638>	Sic ait, et risu lachrymas miscente, parenti
<eoban. il. 6.639>	Reddidit infantem. quam spectans inclytus Hector,
<eoban. il. 6.640>	Ne mihi sic te te affligas, ait, optima coniux,
<eoban. il. 6.641>	Neve animo maceres: Mortem nemo effugit unquam,
<eoban. il. 6.642>	Nemo vir evadit, sive ille sit utilis armis,
<eoban. il. 6.643>	Sive vir ignavus, lex omnibus una statuta est,
<eoban. il. 6.644>	Quae iubet esse semel moriendum: haec omnibus una est
<eoban. il. 6.645>	Conditio. Mihi quisquis erit qui lumina vitae
<eoban. il. 6.646>	Eripiet, certe eripiet sine crimine nostro,
<eoban. il. 6.647>	Nec mihi dedecori quae sit mors ulla futura est.
<eoban. il. 6.648>	Tu nunc vade domum, curaque domestica, quae sunt
<eoban. il. 6.649>	Cunque paranda domi: telam, subtegmina, lanas
<eoban. il. 6.650>	Ancillae expediant, tua sunt opera ista: virorum
<eoban. il. 6.651>	Bella, relinque viris. equidem hoc commune per omnes
<eoban. il. 6.652>	Quod gerimus, tamen in me uno vis tota recumbit.
<eoban. il. 6.653>	Sic ait, abiectamque solo cum tolleret altis
<eoban. il. 6.654>	Terribilem cristis galeam, digressa per urbem
<eoban. il. 6.655>	Andromache, lachrymis in labra cadentibus ibat,
<eoban. il. 6.656>	Iam reditura domum. quo cum venisset, ibi ingens
<eoban. il. 6.657>	Luctus, et immodicae lachrymae, tristesque querelae,
<eoban. il. 6.658>	Non secus ac dominum saevo iam marte peremptum
<eoban. il. 6.659>	Lugebant quaecunque aderant, famulaeque, nurusque,
<eoban. il. 6.660>	Hectora nec vivum sperantes posse reverti,
<eoban. il. 6.661>	Nec Danaum telis elabi viribus ullis.
<eoban. il. 6.662>	Interea Paris, haud dudum nec longa moratus
<eoban. il. 6.663>	Tempora, compositis pulchre circundatus armis,
<eoban. il. 6.664>	Per mediam veniens ibat non segnior urbem,
<eoban. il. 6.665>	Quam sonipes stabulis diuturna per ocia pastus,
<eoban. il. 6.666>	Vincla indignatus postquam retinacia rupit,
<eoban. il. 6.667>	Fugit, et exiliens praesepia plena reliquit,
<eoban. il. 6.668>	Planiciemque aliquam nactus, crepitantibus ultro
<eoban. il. 6.669>	Tollit se arrectum pedibus, celsaque trementes
<eoban. il. 6.670>	Fronte iubas quatiens, assueta in pascua fertur,
<eoban. il. 6.671>	Aut in aquas amnesque et flumina nota natando
<eoban. il. 6.672>	Improbus, aut gregibus saliens se immiscet equarum.
<eoban. il. 6.673>	Talis Alexander summa decurrit ab arce,
<eoban. il. 6.674>	Per plateas urbis longe fulgentibus armis:
<eoban. il. 6.675>	Ut gallus, quem parta alacrem victoria fecit.
<eoban. il. 6.676>	Praesto aderat fratri, cum digrederetur ab illo
<eoban. il. 6.677>	Ille loco, quo colloquium cum coniuge cara
<eoban. il. 6.678>	Egerat. hunc prior affatus Paris, Optime frater,
<eoban. il. 6.679>	Te properantem, inquit, nimium mea tarda morata est
<eoban. il. 6.680>	Segnities, tua nec propere sum iussa sequutus.
<eoban. il. 6.681>	Huic Hector: Tibi nemo aequus decora inclyta belli
<eoban. il. 6.682>	Detraxit, belloque valens es, et inclytus armis.
<eoban. il. 6.683>	Invitus tamen arma subis, et bella coactus
<eoban. il. 6.684>	Suscipis, et segni ruis in fera praelia dextra.
<eoban. il. 6.685>	Quae mihi cum de te fama improba venit ad aures,
<eoban. il. 6.686>	Et mala cum de te iactent convicia Troes,
<eoban. il. 6.687>	Te male sic audire, mihi est audire molestum,
<eoban. il. 6.688>	Discruciorque animo, penitusque in fellibus uror.
<eoban. il. 6.689>	Verum age nunc propero subeamus praelia cursu,
<eoban. il. 6.690>	Acturi his alias de rebus, ubi ocia pacem
<eoban. il. 6.691>	Laeta bonam dederint nobis, et ab urbe fugatis
<eoban. il. 6.692>	Hostibus. inde Deis pro libertatis honore
<eoban. il. 6.693>	Cratera ingentem statuemus, et apta feremus
<eoban. il. 6.694>	Munera, si nobis dabit hoc Iovis alma voluntas.