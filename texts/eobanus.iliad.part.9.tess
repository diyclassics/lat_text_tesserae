<eoban. il. 9.1>	Talibus excubias per noctem Troes agebant
<eoban. il. 9.2>	Consiliis, nocturna hoc ordine castra tenebant.
<eoban. il. 9.3>	At Danaos fuga semper iners, gelidique pavoris
<eoban. il. 9.4>	Fida comes, procul ad naves in castra receptos
<eoban. il. 9.5>	Abstulerat, quorum miseri tunc tristia luctus
<eoban. il. 9.6>	Intolerabilibus versabant pectora curis.
<eoban. il. 9.7>	Praecipue bello egregii, primique virorum
<eoban. il. 9.8>	Perturbati animis, et cassi lumina mentis,
<eoban. il. 9.9>	Consilia ad tantos non expediere labores.
<eoban. il. 9.10>	Sicut ubi aut Boreae, aut Zephyro contrarius Auster
<eoban. il. 9.11>	Incubuere mari, fundoque exaestuat imo
<eoban. il. 9.12>	Thracius, et nigras eructat pontus arenas,
<eoban. il. 9.13>	Nec solitum ingenti luctatus turbine cursum
<eoban. il. 9.14>	Expedit: haud aliter luctantes pectore curas
<eoban. il. 9.15>	Volvebant Danaum proceres. quos inter Atrides
<eoban. il. 9.16>	Maximus, ille animum curis ingentibus aeger,
<eoban. il. 9.17>	Praecones adit argutos, primosque vocari
<eoban. il. 9.18>	Praecipit Argivum, queis cum consultet agendis
<eoban. il. 9.19>	De rebus: quin ipse alios vocat ordine Achivos,
<eoban. il. 9.20>	Cum sociis ipsum comitantibus. ergo vocati
<eoban. il. 9.21>	Primores, postquam in coetum venere frequentes,
<eoban. il. 9.22>	Tristes, demissi vultus, surrexit Atrides
<eoban. il. 9.23>	Rex Danaum, lachrymis manantibus instar aquai
<eoban. il. 9.24>	Fontanae, quam petra vomens effundit ab altoRe male gesta
<eoban. il. 9.25>	Vertice, largifluoque humectat flumine campum.
<eoban. il. 9.26>	Tum gemitu perculsi animi testante dolorem,
<eoban. il. 9.27>	Talibus alloquitur: Ductores pubis Achivae
<eoban. il. 9.28>	Et socii reges, gravibus me Iuppiter hostis
<eoban. il. 9.29>	Deiicit erumnis, deiectum affligit acerbo
<eoban. il. 9.30>	Vulnere, crudelis nimium mihi, saevus et atrox:
<eoban. il. 9.31>	Qui mihi spondebat quondam, nos Pergama nostris
<eoban. il. 9.32>	Capturos manibus: nunc me tot lumine functis,
<eoban. il. 9.33>	Tanto hic amisso populo, sine nomine, laudum
<eoban. il. 9.34>	Indecorem, patrias iubet inde revertar ad oras.
<eoban. il. 9.35>	Sic etenim cordi esse Iovi: quem fallere possit?
<eoban. il. 9.36>	Quis dubitet? cum tam multas everterit urbes,
<eoban. il. 9.37>	Evertetque alias deinceps, cui maxima virtus,
<eoban. il. 9.38>	Cuius habet summas immensa potentia vires.
<eoban. il. 9.39>	Quare agite unanimi consensu nostra probate
<eoban. il. 9.40>	Consilia, et quae nunc vobis ego mente fideli
<eoban. il. 9.41>	Suadeo, perficite: et vestras conscendite naves,
<eoban. il. 9.42>	Ut dulces patriae cuncti redeamus ad oras.
<eoban. il. 9.43>	Quandoquidem nostris excindere Pergama dextris
<eoban. il. 9.44>	Non datur, et frustra Iliacam pugnamus ad urbem.
<eoban. il. 9.45>	Sic ait. alta diu tenuere silentia cuncti,
<eoban. il. 9.46>	Et tristes sedere, animosque et pectora fracti.
<eoban. il. 9.47>	Tandem consurgens Diomedes, talibus infit:
<eoban. il. 9.48>	Atrida, si verba tibi nunc stulta loquenti
<eoban. il. 9.49>	Acrius obsistam, ne bilem traxeris ullam:
<eoban. il. 9.50>	Prima etenim lex est, in coetu quemque loquentem
<eoban. il. 9.51>	Dicere quae libeat, tum libera verba profari.
<eoban. il. 9.52>	Tu nunc e Danaum populo mihi primus es ausus
<eoban. il. 9.53>	Exprobrare animi virtutem, et dicere mollem,
<eoban. il. 9.54>	Imbellem, ignavumque vocans coram omnibus istis,
<eoban. il. 9.55>	Tam senibus quam robusto florentibus aevo.
<eoban. il. 9.56>	Dicere nec metuam, tibi Iuppiter optimus, unum
<eoban. il. 9.57>	E geminis (quibus ornavit te) rebus, ut esses
<eoban. il. 9.58>	Maximus imperio, tribuit: sed ut inclytus essesimperio, sed parum
<eoban. il. 9.59>	Viribus, atque animi superares robore cunctos,
<eoban. il. 9.60>	Non dedit. atqui haec est in bello maxima virtus.
<eoban. il. 9.61>	Improbe, sicne aliquem sperasti posse notari
<eoban. il. 9.62>	Degenerem, fractumque animo, bellique fugacem
<eoban. il. 9.63>	Omnibus e Danais, qui te tam foeda loquentem
<eoban. il. 9.64>	Audiret, promptoque animo tua dicta probaret?
<eoban. il. 9.65>	Quod si tantus habet te nunc pavor, atque ita fractum
<eoban. il. 9.66>	Despondes animum, patriamque revisere mavis,
<eoban. il. 9.67>	En tibi aperta via est, et iturum nemo moratur,
<eoban. il. 9.68>	Turba frequens comitum est, stant altae in littore naves,
<eoban. il. 9.69>	In mare deductas repetens ascende carinas.
<eoban. il. 9.70>	Ipse licet magnas turba comitante Mycenas,
<eoban. il. 9.71>	Et patrium redeas diis non renuentibus Argos:
<eoban. il. 9.72>	Attamen hic alii, quos ipse relinquis, Achivi
<eoban. il. 9.73>	Bella cruenta gerent, ad Pergama celsa manentes,
<eoban. il. 9.74>	Donec ad exitium perducant Troas, et urbem.
<eoban. il. 9.75>	Si tamen inde fugam tecum meditentur et ipsi,
<eoban. il. 9.76>	In patriae dulces abituri navibus oras,
<eoban. il. 9.77>	Certe ego cum Sthenelo, vel solus ad alta resistam
<eoban. il. 9.78>	Pergama, dum Troas ferro excindamus, et urbem,
<eoban. il. 9.79>	Numine divorum freti, quibus inclyta magnae
<eoban. il. 9.80>	Venimus huc ducibus ruituri moenia Troiae.
<eoban. il. 9.81>	Talia dicenti, plausu testante favorem
<eoban. il. 9.82>	Acclament Danai. sapiens cum talia Nestor
<eoban. il. 9.83>	Incipit, assurgens: Tydide, maximus armis
<eoban. il. 9.84>	Cum semper fueris, nec sis aequalibus ullis
<eoban. il. 9.85>	Consilii ratione minor, tibi nullus Achivum
<eoban. il. 9.86>	Non modo non probro vertet quae es verba loquutus,
<eoban. il. 9.87>	Ingenua sed laude ferent dignissima cuncti.
<eoban. il. 9.88>	Sed non colloquio tamen huic imponere finem
<eoban. il. 9.89>	Fas nostro fuerit, cum sint quae plurima possint
<eoban. il. 9.90>	Forsan adhuc dici. cum sis iuvenilibus annis
<eoban. il. 9.91>	Talis, ut esse queas mihi filius, inter Achivos
<eoban. il. 9.92>	Excellens, tua laude tamen prudentia reges
<eoban. il. 9.93>	Eminet, ut decuit, qui tam rite omnia dicas.
<eoban. il. 9.94>	Ergo ego qui senior te sum tot euntibus annis,
<eoban. il. 9.95>	Post te quicquid erit dicendum, dicere pergam,
<eoban. il. 9.96>	Omnia percurrens quae nobis scire necesse est:
<eoban. il. 9.97>	Nec quisquam secus accipiens mea dicta refellat,
<eoban. il. 9.98>	Quae dicam, non ipse etiam princeps Agamemnon.
<eoban. il. 9.99>	Flagitiosus enim est, sceleratus, inutilis, excors,
<eoban. il. 9.100>	Quisquis amat populis bella intestina movere,
<eoban. il. 9.101>	Quae mala tanta ferunt secum, causasque malorum
<eoban. il. 9.102>	Innumeras sine fine serunt civilibus armis.
<eoban. il. 9.103>	Nunc quia suadenti recte parere necesse est,
<eoban. il. 9.104>	Corpora curemus, custodibus ante paratis
<eoban. il. 9.105>	E numero iuvenum, qui muros scilicet extra
<eoban. il. 9.106>	Pro fossa excubias peragant. tu maxime regum
<eoban. il. 9.107>	Atrida, quod opus nequaquam turpe putaris
<eoban. il. 9.108>	Esse tibi, sed praecipua virtute decorum,
<eoban. il. 9.109>	Communem procerum primoribus instrue coenam.
<eoban. il. 9.110>	Nam tibi multa domi iucundi est copia vini,
<eoban. il. 9.111>	Martia per lati quod misit Thracia ponti
<eoban. il. 9.112>	Aequora, Achivorum convectum navibus altis.
<eoban. il. 9.113>	Nec famulos aliunde opus est accersere, cum sint
<eoban. il. 9.114>	Cuncta parata tibi, cunctis et rebus abundes.
<eoban. il. 9.115>	Illic ut multis praefectus es unus, habebis
<eoban. il. 9.116>	Multos quos audire queas, ut et optima possis
<eoban. il. 9.117>	Eligere, et consulta sequi: quo tempore nostris
<eoban. il. 9.118>	Consilia adferri cuperem pulcherrima rebus,
<eoban. il. 9.119>	Quando tot hostiles non longe a navibus ignes
<eoban. il. 9.120>	Cernimus accensos, quisnam queat esse quieto
<eoban. il. 9.121>	Ista videns animo? nox est haec ergo, vel omnes
<eoban. il. 9.122>	Quae bene conservet, vel quae male perdat Achivos.
<eoban. il. 9.123>	Assensere omnes Nelidae, haec verba loquuto.
<eoban. il. 9.124>	At mox e iuvenum coetu lectissima Graium
<eoban. il. 9.125>	Corpora, processere viri, fulgentibus armis
<eoban. il. 9.126>	Omnes conspicui ter tres, audacibus omnes
<eoban. il. 9.127>	Indevicti animis: Thrasymedes Nestore cretus,
<eoban. il. 9.128>	Ille virum dux: Ascalaphusque, et Ialmenus, ambo
<eoban. il. 9.129>	Marte sati iuvenes. comes his fortissimus ibat
<eoban. il. 9.130>	Meriones, Aphareusque superbus, Deipyrusque,
<eoban. il. 9.131>	Et Creonte satus Lycomedes inclytus armis.
<eoban. il. 9.132>	His ibant ducibus centeni quemque sequuti,
<eoban. il. 9.133>	Hastis armati iuvenes, nocturna obituri
<eoban. il. 9.134>	Tempora pervigiles. postquam hi tenuere quod inter
<eoban. il. 9.135>	Est medium spacii murum fossamque relictum,
<eoban. il. 9.136>	Ignes quisque suis infidae in lumina noctis
<eoban. il. 9.137>	Incendere locis, curantes corpora coenis.
<eoban. il. 9.138>	At rex Atrides coena dapibusque paratis,
<eoban. il. 9.139>	Accipit eximios procerum, lautissima ponens
<eoban. il. 9.140>	Fercula. vescentes illi extendere paratas
<eoban. il. 9.141>	Ad captanda manus obsonia. post ubi facta est
<eoban. il. 9.142>	Prima quies epulis, et pocula plena remorant,
<eoban. il. 9.143>	Tum senior, cuius paulo ante oratio cunctis
<eoban. il. 9.144>	Audita et laudata fuit, Neleius heros,
<eoban. il. 9.145>	Talia consulto de pectore verba profudit:
<eoban. il. 9.146>	Atrida, Danaum fortissime rex Agamemnon,
<eoban. il. 9.147>	A te principium sumam sermonis, et in te
<eoban. il. 9.148>	Desinere est animus, quoniam tu pluribus unus
<eoban. il. 9.149>	Imperitas, populosque regis, tibi sceptra ferenda
<eoban. il. 9.150>	Iuppiter ipse dedit, qui nobis omnibus esses
<eoban. il. 9.151>	Consiliis dux et rebus: quapropter et ipsum
<eoban. il. 9.152>	Te decet et multos audire, et dicere multa,
<eoban. il. 9.153>	Cedere deinde locum verba opportuna volenti
<eoban. il. 9.154>	Dicere, et utilibus pensare negotia dictis,
<eoban. il. 9.155>	Et quae sint meliora sequi, non fidere soli
<eoban. il. 9.156>	Ipse tibi. Sed enim quam nunc ego dicere verbis
<eoban. il. 9.157>	Aggredior, longe mihi, ut est, sic esse videtur
<eoban. il. 9.158>	Optima de nostris dubiis sententia rebus,
<eoban. il. 9.159>	Et qua nemo alius possit meliora referre:
<eoban. il. 9.160>	Qualis et illa fuit nuper, quam diximus illo
<eoban. il. 9.161>	Tempore, quo forti Briseida solus Achilli
<eoban. il. 9.162>	Praereptam, abductamque viro in tua castra tulisti,
<eoban. il. 9.163>	Materiamque illi irarum causamque dedisti,
<eoban. il. 9.164>	Me licet invito, et contraria multa loquente
<eoban. il. 9.165>	Ne faceres. at tu praeceps, et fervidus ira,
<eoban. il. 9.166>	Per tua facta virum, quo non est fortior alter,
<eoban. il. 9.167>	Quem sibi honorandum dii confiteantur et ipsi,
<eoban. il. 9.168>	Ipse nec es veritus cara spoliare puella,
<eoban. il. 9.169>	Nec Danaum populo tantas inducere clades.
<eoban. il. 9.170>	Omnia nunc igitur circumspiciamus, ut ipsum
<eoban. il. 9.171>	Et quibus officiis placemus, qualibus autem
<eoban. il. 9.172>	Muneribus, quo verborum captemus honore.
<eoban. il. 9.173>	Huic ita respondens hominum princeps Agamemnon:
<eoban. il. 9.174>	Plane (inquit) generose senex, dum nostra recenses
<eoban. il. 9.175>	Detrimenta, nihil fallis, nil cautus omittis.
<eoban. il. 9.176>	Et nocui, fateor: nec enim nego, quin sit Achilles
<eoban. il. 9.177>	Multorum populorum instar, quem Iuppiter unum
<eoban. il. 9.178>	Sic amet, et toto dilectum pectore honoret,
<eoban. il. 9.179>	Quem nunc propter in has clades immittit Achivos.
<eoban. il. 9.180>	Quem quoniam offendi, vesana concitus ira,
<eoban. il. 9.181>	Rursus ut exorem. prona atque parata voluntas
<eoban. il. 9.182>	Est mea, si placare queant amplissima forsan
<eoban. il. 9.183>	Munera quae mittam: quae nunc ipsa omnia vobis
<eoban. il. 9.184>	Omnibus exponam, simul ordine nomina dicam.
<eoban. il. 9.185>	Principio, septem tripodas non ignibus unquam
<eoban. il. 9.186>	Admotos, auri inde decem preciosa talenta,deferenda.
<eoban. il. 9.187>	Aere bis inde decem gravidos fulgente lebetas:
<eoban. il. 9.188>	Tum praestantis equos bis sex in corpore formae
<eoban. il. 9.189>	Pernices, validos, qui cursus praemia pulchram
<eoban. il. 9.190>	Saepe reportarunt pulchro e certamine palmam.
<eoban. il. 9.191>	Ut qui possideat tot praemia sola, quot illi
<eoban. il. 9.192>	Victores retulere mihi, non pauper is esset
<eoban. il. 9.193>	Vir merito censendus. ad haec dabo corpora septem
<eoban. il. 9.194>	Lecta puellarum, quas ille e divite Lesbo
<eoban. il. 9.195>	Abstulit eversa, pulchras, muliebria doctas
<eoban. il. 9.196>	Cuncta opera, e multis quas prima sorte puellis
<eoban. il. 9.197>	Ipse mihi elegi: nunc has ego Lesbidas illi
<eoban. il. 9.198>	Sponte dabo. quibus adiungam Briseida pulchram,
<eoban. il. 9.199>	Quam rapui demens. sed nec iurare gravabor,
<eoban. il. 9.200>	Quantacunque volet me relligione gravari,
<eoban. il. 9.201>	Illam nulla unquam sociasse cubilia mecum,
<eoban. il. 9.202>	Nec mihi commistam, quo se miscere puellae
<eoban. il. 9.203>	Consuevere viris, aut hi quo more puellis.
<eoban. il. 9.204>	Atque haec cuncta quidem praesentia dona dabuntur:
<eoban. il. 9.205>	Post ubi dii dederint praeclaram evertere Troiam,
<eoban. il. 9.206>	Ipse urbem ingrediens, tantum feret aeris et auri,
<eoban. il. 9.207>	Quantum ferre queat secum satis una phaselus.
<eoban. il. 9.208>	Inde ubi nec praeda reliqui potiemur Achivi,
<eoban. il. 9.209>	Partem cuique suam communi sorte ferentes,
<eoban. il. 9.210>	Eliget ipse sibi praestantes divite forma
<eoban. il. 9.211>	Post Argivam Helenen bis quinque decemque puellas
<eoban. il. 9.212>	Troiadum quascunque volet. Si victor ad Argos,
<eoban. il. 9.213>	Et patrias urbes remeavero Acheidos orae,
<eoban. il. 9.214>	Si gener esse mihi dignabitur, inter Orestem
<eoban. il. 9.215>	Atque ipsum fidei nullum discrimen habebo,
<eoban. il. 9.216>	Unicus ille mihi, quanquam et carissimus idem est,
<eoban. il. 9.217>	Deliciaeque patris, nostrae et spes una senectae.
<eoban. il. 9.218>	Sunt mihi praeterea in patrio tres limine natae,
<eoban. il. 9.219>	Chrysothemis, tum Laodice, post Iphianassa:
<eoban. il. 9.220>	Harum si quam forte volet, quamcunque libebit
<eoban. il. 9.221>	Auferet uxorem super ardua limina Pelei.
<eoban. il. 9.222>	His ego divitias, dotalia munera, quantas
<eoban. il. 9.223>	Nemo pater carae dedit ullo tempore natae,
<eoban. il. 9.224>	Septem urbes dabo munitas, populoque refertas,
<eoban. il. 9.225>	Cardomylen, Enopenque, et sacram Poeeessen,
<eoban. il. 9.226>	Pherasque eximias, atque Anthean viridantem,
<eoban. il. 9.227>	Et pulchram Aepean, et Pedason uviferacem,
<eoban. il. 9.228>	Omnes littoreas, omnes circum ubera magnae
<eoban. il. 9.229>	Arva Pyli positas: quas qui coluere, coluntque,
<eoban. il. 9.230>	Armentis ovium boumque frequenter abundant.
<eoban. il. 9.231>	Hi donis illum ceu numen ab aethere lapsum,
<eoban. il. 9.232>	Muneribusque colent, atque omnia iussa facessent.
<eoban. il. 9.233>	Haec utinam Pelida velis, et versus ab ira
<eoban. il. 9.234>	Te mihi restituas, ut sic tibi levior adsit
<eoban. il. 9.235>	Ille deum generi humano infestissimus hostis
<eoban. il. 9.236>	Pluton: idem in me tanto nunc aequior extet,
<eoban. il. 9.237>	Quanto te imperio supero, atque aetate relinquo.
<eoban. il. 9.238>	Huic ita respondens Nestor Neleius infit:
<eoban. il. 9.239>	Atrida rex magne hominum, princepsque virorum,
<eoban. il. 9.240>	Dona quidem quae tu magno decernis Achilli
<eoban. il. 9.241>	Haudquaquam aspernanda puto, nec vilia habenda.
<eoban. il. 9.242>	Verum age festinemus ad ipsum mittere quosdam,
<eoban. il. 9.243>	Qui cito Pelidae magni ad tentoria pergant,
<eoban. il. 9.244>	Donaque iussa ferant. quos tu, si forte requiris,
<eoban. il. 9.245>	Deligere ipse velim. primum atque ante omnia Phoenix,
<eoban. il. 9.246>	Carior ille Iovi, ducis hic fungatur honore.
<eoban. il. 9.247>	Huic veniant comites, Aiax, et dius Ulysses.
<eoban. il. 9.248>	Hos duo praeconum Eurybatesque Odiusque sequantur.
<eoban. il. 9.249>	Ergo et aquam manibus propere huc afferte lavandis,
<eoban. il. 9.250>	Et bene fortunanda in coepta iubete precari,
<eoban. il. 9.251>	Si nostros possit miserari forte labores
<eoban. il. 9.252>	Iuppiter, et veniam precibus dare, et esse benignus
<eoban. il. 9.253>	Omnibus. Haec dicens, dixisse est commoda visus.
<eoban. il. 9.254>	Mox manibus lymphas famuli fudere ferentes,
<eoban. il. 9.255>	Plena coronabant iuvenes carchesia, cunctis
<eoban. il. 9.256>	Vina propinantes, circum et gustanda ferebant.
<eoban. il. 9.257>	Ordine quae postquam libarunt cuncta, bibentes
<eoban. il. 9.258>	Quantum cuique satis fuerat, tum denique coetu
<eoban. il. 9.259>	Prorumpunt adytis Agamemnonis. omnibus autem
<eoban. il. 9.260>	Ipse dabat mandata Gerenius omnia Nestor,
<eoban. il. 9.261>	Nutibus hos et voce monens quae vellet: Ulyssem
<eoban. il. 9.262>	Praecipue, quibus iratum speraret Achillem
<eoban. il. 9.263>	Posse remolliri. Digressi protinus ibant
<eoban. il. 9.264>	Legati ad longe resonantis littora ponti,
<eoban. il. 9.265>	Multa tridentifero facientes vota parenti,
<eoban. il. 9.266>	Ut facile irati Pelidae flectere donet
<eoban. il. 9.267>	Elatos animos, et duri pectoris aestus.
<eoban. il. 9.268>	Postquam Myrmidonum tentoria, et aequore stantes
<eoban. il. 9.269>	Ventum est ad naves, ipsum invenere canendo
<eoban. il. 9.270>	Oblectantem animum cithara, iucunda sonanti,
<eoban. il. 9.271>	Artifici, pulchra, et varia: nam tota superne,
<eoban. il. 9.272>	Et circum extremas argentea protulit oras.
<eoban. il. 9.273>	Hanc ille Eetioneam cum verteret urbem,
<eoban. il. 9.274>	Repperit inter opes immensas divitis aulae.
<eoban. il. 9.275>	Hac tunc Heroum laudes, et Martia facta
<eoban. il. 9.276>	Cantabat, sicco residens in littore Achilles,
<eoban. il. 9.277>	Et blanda recreans animum dulcedine cantus.
<eoban. il. 9.278>	Quem contra residens Patroclus, iussa manebat,
<eoban. il. 9.279>	Donec et arguto finiret carmina plectro.
<eoban. il. 9.280>	Iamque propinquantes, alios anteibat Ulysses.
<eoban. il. 9.281>	Legati coram adstabant: quos magnus Achilles
<eoban. il. 9.282>	Conspiciens, propere e solio, quo forte sedebat,
<eoban. il. 9.283>	Cum cithara exiluit: Patroclus et ipse, ferentes
<eoban. il. 9.284>	Adventare videns Argivi nuncia regis,
<eoban. il. 9.285>	Protinus adsurrexit. at his pede firmus Achilles,
<eoban. il. 9.286>	Salvete o animae, quales neque candidiores
<eoban. il. 9.287>	Dorica terra tulit, neque queis magis utar amicis.
<eoban. il. 9.288>	Et si etenim saevo iamdudum irascor Atridae,
<eoban. il. 9.289>	Vos tamen e reliquis summo complector amore.
<eoban. il. 9.290>	Sic ait, et sessum praeeuntes duxit Achilles.
<eoban. il. 9.291>	Quos ubi purpureis constrata in sede tapetis
<eoban. il. 9.292>	Composuit, mox est prope stantem affatus amicum:
<eoban. il. 9.293>	Care Menoetiade, cratera huc siste capacem,
<eoban. il. 9.294>	Et statue in medium, vinoque meracius imple.
<eoban. il. 9.295>	Nam subiere viri nostrae nunc limina sedis,
<eoban. il. 9.296>	Queis neque carius est quicquam, nec amicius usquam.
<eoban. il. 9.297>	Sic ait: at caro paret Patroclus amico.
<eoban. il. 9.298>	Ipse parato ingens igni suspendit ahenum,
<eoban. il. 9.299>	Tergora ovilla ferens, et pinguis viscera caprae,
<eoban. il. 9.300>	Et tenerae suis immersit brevia inguina lumbi.
<eoban. il. 9.301>	Quae cum cuncta manu Automedon porrecta tulisset,
<eoban. il. 9.302>	Conscidit in partes lanians, et frusta reponens
<eoban. il. 9.303>	Infixit verubus, magnumque admovit ad ignem,
<eoban. il. 9.304>	Quem flamma imbuerat crepitante Menoetius heros,
<eoban. il. 9.305>	Ille deo similis. postquam autem flamma resedit,
<eoban. il. 9.306>	Consternit prunas, verubusque infixa reponit
<eoban. il. 9.307>	Frusta igni torrenda, salemque inspergit amarum:
<eoban. il. 9.308>	Postquam tosta satis fuerant, Cereremque canistris
<eoban. il. 9.309>	Depromens bonus apposuit Patroclus edendam
<eoban. il. 9.310>	Convivis, in frusta secans Peleius heros
<eoban. il. 9.311>	Distribuit, Laertiadae e regione sedentis
<eoban. il. 9.312>	Ante oculos, iusso libare ante omnia divis
<eoban. il. 9.313>	Patroclo: postquam ille manu coniecit in ignem
<eoban. il. 9.314>	Primitias, mox illi avidas ad fercula mensae
<eoban. il. 9.315>	Extendere manus. postquam compressus edendi
<eoban. il. 9.316>	Impetus, et cyathis sitis est extincta remotis,
<eoban. il. 9.317>	Annuit Oemonio Phoenici maximus Aiax.
<eoban. il. 9.318>	Quod Laertiades ubi conspexisset Ulysses,
<eoban. il. 9.319>	Atque intelligeret, magnum cratera Lyaeo
<eoban. il. 9.320>	Ipse implens, magno praegustans fatur Achili:
<eoban. il. 9.321>	Salve hospes generose, virum fortissime Achilles,
<eoban. il. 9.322>	Quandoquidem tibi nec coenae et convivia desunt,
<eoban. il. 9.323>	Et nos ante sumus lautis a principe Atride
<eoban. il. 9.324>	Sumptibus accepti, sed et hic lautissima tecum
<eoban. il. 9.325>	Coenati, nec sunt nobis convivia curae
<eoban. il. 9.326>	Ulla satis: sed enim clades et fata videntes
<eoban. il. 9.327>	Ultima, destituit spes, et timor anxius urget,
<eoban. il. 9.328>	Quo vos ingenio tueamur ab hoste superbo,
<eoban. il. 9.329>	Vel ne amittamus stantes in littore naves,
<eoban. il. 9.330>	Vel nos exitio pereamus funditus uno.
<eoban. il. 9.331>	Non alias metus est nos posse cavere per artes,
<eoban. il. 9.332>	Quam tua si nobis vis maxima et inclyta virtus
<eoban. il. 9.333>	Auxilium ferat, et praesentia fata repellat.
<eoban. il. 9.334>	Nec procul a muris etenim, nec navibus altis
<eoban. il. 9.335>	Castra loco Troes capto posuere superbi,
<eoban. il. 9.336>	Cum sociis peregre socia arma ferentibus ipsis,
<eoban. il. 9.337>	Incensis noctem superantes ignibus atram
<eoban. il. 9.338>	Pluribus, haud ultra nos posse resistere victos
<eoban. il. 9.339>	Clamantes audimus, et ad navalia, et intra
<eoban. il. 9.340>	Sanguineis naves perituros ensibus omnes.
<eoban. il. 9.341>	Prospera ad haec ipsis Saturnius omnia dextris
<eoban. il. 9.342>	Fulguribus fore promittit. iam turgidus Hector
<eoban. il. 9.343>	Viribus, horrendum furit, et virtute superbit
<eoban. il. 9.344>	Confisus propria, nec quenquam hominumve deumve,
<eoban. il. 9.345>	Ipsum qui prohibere queat, Iove fretus amico,
<eoban. il. 9.346>	Quo minus excindens naves exurat, et ipsos
<eoban. il. 9.347>	Interimat nos, et fumi fuligine caecos
<eoban. il. 9.348>	Involvat, sectetur, agat, captosque trucidet.
<eoban. il. 9.349>	Quapropter reditura novae sibi tempora lucis
<eoban. il. 9.350>	Quamprimum votis reddi ferventibus optat.
<eoban. il. 9.351>	Quae ne vota illi saevarum plena minarum
<eoban. il. 9.352>	Fortunent superi, nobis incessit Achille
<eoban. il. 9.353>	Ingens corda timor, ne sit fatale perire
<eoban. il. 9.354>	Nos procul a patria, Troiae sub moenibus altis.
<eoban. il. 9.355>	Verum age, pene licet sero, expergiscere, et istam
<eoban. il. 9.356>	Quam potes affer opem Danais, violentia Troum
<eoban. il. 9.357>	Quos misere premit afflictos, ne turpiter olim
<eoban. il. 9.358>	A te desertos doleas, nec tempore possis
<eoban. il. 9.359>	Quam sero forsan cuperes adhibere medelam
<eoban. il. 9.360>	Lugubri exitio: sed temporis ista futuri.
<eoban. il. 9.361>	Hic nunc praevideas, qua possis arte cavere,
<eoban. il. 9.362>	Et Danais ferre auxilium, mala plurima passis.
<eoban. il. 9.363>	Quamvis heu facinus, quantum tibi tradita Pelei
<eoban. il. 9.364>	Exciderunt mandata patris, quo tempore laeta
<eoban. il. 9.365>	E Phthia magno comitem te misit Atridae.
<eoban. il. 9.366>	Dicebat, memini: Fili carissime, Pallas
<eoban. il. 9.367>	Et Iuno, si forte volent, tibi corporis amplas
<eoban. il. 9.368>	Praestabunt vires, tu saevi pectoris aestus
<eoban. il. 9.369>	Atque animum cohibe, nimis alta et magna volentem.
<eoban. il. 9.370>	Sperne simultates, lites fuge, desere rixas,
<eoban. il. 9.371>	Comis et urbanus concordibus utere amicis.
<eoban. il. 9.372>	Hinc tibi laus et honor venient, hinc nomine magno
<eoban. il. 9.373>	Te venerabuntur Danai iuvenesque senesque.
<eoban. il. 9.374>	Haec senior mandata dabat. tu iussa parentis
<eoban. il. 9.375>	Oblitus, nihil obsequeris, nihil omnia ducis
<eoban. il. 9.376>	Esse ea quae memini. Sed nunc age siste ferocis
<eoban. il. 9.377>	Iram animi, satis indultum est huc usque dolori,
<eoban. il. 9.378>	Cum tibi praesertim culpam confessus Atrides
<eoban. il. 9.379>	Dona dari iubeat multarum amplissima rerum,
<eoban. il. 9.380>	Et te digna satis, quae nunc tibi singula iussus
<eoban. il. 9.381>	Ipse recensebo, quoque accepi ordine pandam.
<eoban. il. 9.382>	Principio septem tripodas non ignibus unquam
<eoban. il. 9.383>	Admotos, post quos auri bis quinque talenta,
<eoban. il. 9.384>	Inde quater quinos fulgenti ex aere lebetas:
<eoban. il. 9.385>	Tum praestantis equos formae ter quattuor addet
<eoban. il. 9.386>	Pernices, validos, celeris qui praemia cursus
<eoban. il. 9.387>	Saepe reportarunt pulchro e certamine palmam:
<eoban. il. 9.388>	Ut qui possideat tot praemia sola, quot illi
<eoban. il. 9.389>	Victores retulere ipsi, non pauper is esset
<eoban. il. 9.390>	Vir merito censendus. ad haec dat corpora septem
<eoban. il. 9.391>	Lecta puellarum, quas per te divite Lesbo
<eoban. il. 9.392>	Abstulit eversa, pulchras, muliebria doctas
<eoban. il. 9.393>	Cuncta opera, e multis quas prima sorte puellis
<eoban. il. 9.394>	Ipse sibi elegit: quas nunc tibi Lesbidas ille
<eoban. il. 9.395>	Sponte dabit, quibus adiunget Briseida pulchram,
<eoban. il. 9.396>	Quam rapuit demens. sed nec iurare veretur,
<eoban. il. 9.397>	Quantacunque voles se relligione gravari,
<eoban. il. 9.398>	Et quocunque voles iurandi numine iuris,
<eoban. il. 9.399>	Illam nulla unquam sociasse cubilia secum,
<eoban. il. 9.400>	Nec sibi commistam, quo se miscere puellae
<eoban. il. 9.401>	Consuevere viris, aut hi quo more puellis
<eoban. il. 9.402>	Atque haec cuncta quidem praesentia dona dabuntur.
<eoban. il. 9.403>	Post ubi dii dederint populosam evertere Troiam,
<eoban. il. 9.404>	Ipse urbem ingrediens tibi sumes aeris et auri
<eoban. il. 9.405>	Quantum ferre queat tibi ponderis una phaselus.
<eoban. il. 9.406>	Inde ubi iam praeda reliqui potientur Achivi,
<eoban. il. 9.407>	Partes cuique suas communi sorte ferentes,
<eoban. il. 9.408>	Duces ipse tibi praestantes divite forma
<eoban. il. 9.409>	Post Argivam Helenen, bis quinque decemque puellas
<eoban. il. 9.410>	Troiadum quascunque voles: si victor ad Argos,
<eoban. il. 9.411>	Et patrias urbes remearit Acheidos orae,
<eoban. il. 9.412>	Et gener esse illi dignaberis, inter Orestem
<eoban. il. 9.413>	Teque ipsum fidei nullum discrimen habebit,
<eoban. il. 9.414>	Unicus ille sibi quanquam et carissimus idem est,
<eoban. il. 9.415>	Deliciaeque patris, serae et spes sola senectae.
<eoban. il. 9.416>	Sunt quoque tres illi pulcherrima corpora natae,
<eoban. il. 9.417>	Chrysothemis, tum Laodice, post Iphianassa,
<eoban. il. 9.418>	Harum si quam forte voles, quamcunque libebit
<eoban. il. 9.419>	Uxorem abduces super ardua limina Pelei.
<eoban. il. 9.420>	His quoque divitias, dotalia munera, quantas
<eoban. il. 9.421>	Nemo pater carae dedit ullo tempore natae,
<eoban. il. 9.422>	Septem urbes dabit eximias, populoque refertas,
<eoban. il. 9.423>	Cardomylen, Enopenque et sacram Poeeessam,
<eoban. il. 9.424>	Pherasque excelsas, atque Anthean viridantem,
<eoban. il. 9.425>	Et pulchram Aepean, et Pedason uviferacem:
<eoban. il. 9.426>	Omnes littoreas, omnes circum ubera magnae
<eoban. il. 9.427>	Arva Pyli positas. quas qui coluere, coluntque,
<eoban. il. 9.428>	Armentis oviumque boumque frequenter abundant.
<eoban. il. 9.429>	Hi te muneribus ceu numen ab aethere lapsum,
<eoban. il. 9.430>	Officiisque colent, atque omnia iussa facessent.
<eoban. il. 9.431>	Haec tibi nunc offert amplissima dona Agamemnon,
<eoban. il. 9.432>	Placet ut iratum sibi te fortissime Achilles.
<eoban. il. 9.433>	Qui si forte tibi est odio, nec munera cordi
<eoban. il. 9.434>	Sunt tibi quae spondet, reliquos at respice Graios,
<eoban. il. 9.435>	Et miserare malis pressos, et clade subactis
<eoban. il. 9.436>	Affer opem, qui te ceu numen ab aethere lapsum
<eoban. il. 9.437>	Observant, venerantur, amant, reverentur, honorant.
<eoban. il. 9.438>	Nunc tibi praecipue decus immortale parabis,
<eoban. il. 9.439>	Si magnum valido confeceris Hectora ferro:
<eoban. il. 9.440>	Qui nunc tam vicinus adest, et castra locavit
<eoban. il. 9.441>	Proxima, nec quenquam esse parem sibi iactat, in omni
<eoban. il. 9.442>	Hoc Danaum populo (rabie tam concitus atra est)
<eoban. il. 9.443>	Quicunque huc ratibus per apertum venimus aequor.
<eoban. il. 9.444>	Huic contra pedibus velox respondit Achilles:
<eoban. il. 9.445>	Care Iovi Laertiade consultor Ulysses,
<eoban. il. 9.446>	Me tibi aperta loqui decet, ut semel omnia noris
<eoban. il. 9.447>	Facturum quae constitui, nec ab omnibus illis
<eoban. il. 9.448>	Cessurum parte exigua, ne forte molesti
<eoban. il. 9.449>	Et frustra toties sitis mihi deinde futuri
<eoban. il. 9.450>	Et vos, atque aliunde alii, quicunque adeuntes
<eoban. il. 9.451>	Me deinceps vanis ausint obtundere dictis.
<eoban. il. 9.452>	Odi etenim, ceu claustra Erebi, quicunque loquuntur
<eoban. il. 9.453>	Ore aliud, tacitoque aliud sub pectore claudunt.
<eoban. il. 9.454>	Atque ideo quae iusta mihi, quaeque optima factu
<eoban. il. 9.455>	Esse videbuntur, non falso pectore dicam.
<eoban. il. 9.456>	Non Agamemno unquam mihi persuadebit Atrides,
<eoban. il. 9.457>	Non Graiorum alius quisquam, descendere rursus
<eoban. il. 9.458>	In pugnam, cum nulla prius mihi gratia rerum
<eoban. il. 9.459>	Sit data gestarum, cum fortiter omnia bello
<eoban. il. 9.460>	Pertulerim, quaecunque solet Mars durus in armis
<eoban. il. 9.461>	Obiectare viris. Nec refert qualia quisquam
<eoban. il. 9.462>	Praestiterit vel clara opera, aut ignava navarit,
<eoban. il. 9.463>	Seu modicam seu multam operam: mors una parata est
<eoban. il. 9.464>	Omnibus, unus honos, eadem sunt praemia praedae.
<eoban. il. 9.465>	Cum mihi praeterea constet nihil esse tributum
<eoban. il. 9.466>	Prae reliquis, qui tot terraque marique labores
<eoban. il. 9.467>	Erumnasque animo non deficiente tulissem,
<eoban. il. 9.468>	Securus nunquam ipse meae per talia vitae,
<eoban. il. 9.469>	Qualia saepe tuli cunctorum nomine Graium:
<eoban. il. 9.470>	Sicut avis, quae pro pullis implumibus ipsa
<eoban. il. 9.471>	Evolat, et pastum miseris parat: haud secus ipse
<eoban. il. 9.472>	Pro Danais mala multa ferens, quot saepe peregi
<eoban. il. 9.473>	Pervigiles noctes? quot luces marte cruentas
<eoban. il. 9.474>	Assiduo, dum bella gero, dum praelior, ipsis
<eoban. il. 9.475>	Proque viris et coniugibus, Danaumque salute?
<eoban. il. 9.476>	Cepi etenim bis sex bellis navalibus urbes,
<eoban. il. 9.477>	Oppida sex et quinque recepta pedestribus armis
<eoban. il. 9.478>	Sunt mihi de lata Troiae ditione feracis:
<eoban. il. 9.479>	Horum cuncta tamen bona qualiacunque tulissem,
<eoban. il. 9.480>	Thesauros, et opes, gazas, Agamemnonis omnes
<eoban. il. 9.481>	Ante pedes abieci, illi dono omnia cedens:
<eoban. il. 9.482>	Qui post ad celeres dum distrahat illa carinas,
<eoban. il. 9.483>	Multa aliis tribuens procerum, primisque virorum
<eoban. il. 9.484>	Regibus et ducibus, tanquam sua praemia veris
<eoban. il. 9.485>	Adsignans meritis: quae cum sua cuique supersint
<eoban. il. 9.486>	Salva et tuta satis, cumque et mihi pauca dedisset,
<eoban. il. 9.487>	Quem dedit eripuit, meritum virtutis honorem,
<eoban. il. 9.488>	Solum de Danais dignum isthoc nomine ducens
<eoban. il. 9.489>	Dedecoris, dum me spoliat Briseide cara,
<eoban. il. 9.490>	Quae mihi erat cordi, quam coniugis esse volebam
<eoban. il. 9.491>	Uxorisque loco mihi. qua ut nunc ille fruatur,
<eoban. il. 9.492>	Si fas esse putat, sane se oblectet, et ipsam
<eoban. il. 9.493>	Quo velit usque suam teneat. quid bella movebat?
<eoban. il. 9.494>	Quid fuit armatos opus huc deducere Graios,
<eoban. il. 9.495>	Impia Dardaniis moturos bella colonis?
<eoban. il. 9.496>	Nunquid ut hinc Helenen abduceret, atque marito
<eoban. il. 9.497>	Redderet Atridae? nisi solos tangit Atridas
<eoban. il. 9.498>	Iste dolor, solisque licet capere arma Mycenis,
<eoban. il. 9.499>	Coniuge praerepta. sed idem fecere mariti
<eoban. il. 9.500>	Saepe boni, nec stulti animo solatia amantes
<eoban. il. 9.501>	Uxorum, velut ipse meam Briseida amabam,
<eoban. il. 9.502>	Quamvis sanguinei captam certamine Martis.
<eoban. il. 9.503>	Quam quoniam velut e manibus mihi munus ademit
<eoban. il. 9.504>	Pro virtute datum, decepto fraude maligna,
<eoban. il. 9.505>	Ne mihi persuadere aliquo conetur inani
<eoban. il. 9.506>	Incoepto. quin et tecum consultet Ulysse,
<eoban. il. 9.507>	Et reliquis ducibus, quanam ratione repellat
<eoban. il. 9.508>	Vobiscum a vestris hostilem navibus ignem,
<eoban. il. 9.509>	Me sine. nempe vides quos perferat iste labores,
<eoban. il. 9.510>	Aedificat murum, muro praetendere fossam
<eoban. il. 9.511>	Cogitur ingentemque, et cingere castra praealtis
<eoban. il. 9.512>	Aggeribus, circumque tenaces figere palos.
<eoban. il. 9.513>	Nec tamen haec ipsum eripient a caede cruenti
<eoban. il. 9.514>	Hectoris, arcebuntve superbum viribus hostem.
<eoban. il. 9.515>	Atqui donec ego in castris versabar, et armis
<eoban. il. 9.516>	Arma adversa tuli Troianis Dorica, nunquam
<eoban. il. 9.517>	Hector ad Argivas pugnam producere naves
<eoban. il. 9.518>	Ausus erat, murisque suis abscedere, verum
<eoban. il. 9.519>	Ad Scaeae tantum pugnabat limina portae.
<eoban. il. 9.520>	Atque illic remanere ausum, cum tempore quodam
<eoban. il. 9.521>	Aggressus peterem, vix est elapsus in urbem,
<eoban. il. 9.522>	Velocem faciente fuga. quocum quia certum est
<eoban. il. 9.523>	Ulterius non velle manus conferre, nec arma,
<eoban. il. 9.524>	Cras ubi solis equi primo exorientur Eoo,
<eoban. il. 9.525>	Postquam sacra Iovi reliquisque peregero divis,
<eoban. il. 9.526>	Rebus et instructas et multo remige naves
<eoban. il. 9.527>	In mare deducam: quas tu si forte videre
<eoban. il. 9.528>	Expetis, idque tibi est curae, super aequor ituras,
<eoban. il. 9.529>	Primo mane aderis, tum piscosum Hellespontum
<eoban. il. 9.530>	Ingrediar promptis et ad omnia agenda paratis
<eoban. il. 9.531>	Remigibus. quod si faveat Neptunus amicum
<eoban. il. 9.532>	Tranquillumque secundus iter super invia ponti
<eoban. il. 9.533>	Terga, dies patriae reddet me tertia Phthiae,
<eoban. il. 9.534>	In qua divitias multas, et multa reliqui
<eoban. il. 9.535>	Quae mihi praesto aderunt reduci. sed ad ista revertens,
<eoban. il. 9.536>	Multa etiam mecum referam fulvi aeris et auri
<eoban. il. 9.537>	Pondera, et accepti splendentia munera ferri:
<eoban. il. 9.538>	Complures etiam forma praestante puellas,
<eoban. il. 9.539>	Quae nullus mihi contulerit princeps Agamemnon,
<eoban. il. 9.540>	Sed quibus et virtus mea me donarit, et aequas
<eoban. il. 9.541>	Huic referens fortuna vices. ergo omnia dici
<eoban. il. 9.542>	Verba palam iubeo, quae nunc loquor: audiat omnis
<eoban. il. 9.543>	Coetus Achivorum, prius irascantur et ipsi
<eoban. il. 9.544>	Primores Danaum, si defraudare maligne
<eoban. il. 9.545>	Sperat adhuc aliquem notas sibi posse per arteis:
<eoban. il. 9.546>	Ut quem nil pudeat committere turpiter unquam.
<eoban. il. 9.547>	Nam me (sit licet impurus, positique ruboris)
<eoban. il. 9.548>	Amplius affari, nec, si volet, ora tueri
<eoban. il. 9.549>	Audebit mea, commissorum conscius in me
<eoban. il. 9.550>	Ipse sibi scelerum: nec pertulero ipse volentem
<eoban. il. 9.551>	Factis aut verbis mecum commercia inire.
<eoban. il. 9.552>	Sit satis, incautum quod me semel iste fefellit
<eoban. il. 9.553>	Perfidus, et subiti spoliarit honore laboris.
<eoban. il. 9.554>	Ocia nunc secum tractet iucunda, quiescens
<eoban. il. 9.555>	Si volet, atque animo secum afflictetur acerbo.
<eoban. il. 9.556>	Illi magnus enim tunc mentem Iuppiter omnem
<eoban. il. 9.557>	Eripuit, cum me probro affecisset iniquo.
<eoban. il. 9.558>	Munera praeterea, queis me placare laborat,
<eoban. il. 9.559>	Tam mihi sunt odiosa, inimica, ingrataque dictu,
<eoban. il. 9.560>	Quam queat esse ferox duri inclementia fati.
<eoban. il. 9.561>	Non si bis decies deciesque tot addita mittat,
<eoban. il. 9.562>	Me sibi placarit: non si daret omnia quae nunc
<eoban. il. 9.563>	Possidet, aut aliis post est habiturus in annis:
<eoban. il. 9.564>	Non si quicquid in Orchomenon infertur amoenam,
<eoban. il. 9.565>	Aut etiam veteres Aegyptia moenia Thebas,
<eoban. il. 9.566>	Urbem divitiis celebrem, quam limina centum
<eoban. il. 9.567>	Portarum claudunt, per quarum quamlibet unam
<eoban. il. 9.568>	Agmina saepe viri bello pulcherrima ducunt,
<eoban. il. 9.569>	Curribus instructi rapidis, et equestribus armis.
<eoban. il. 9.570>	Non si tot mihi dona daret, quot arena lapillos,
<eoban. il. 9.571>	Quot pulvis corpuscula habet: non omnibus istis
<eoban. il. 9.572>	Hunc animum poterit sibi conciliare, priusquam
<eoban. il. 9.573>	Audiero meritas tanto pro crimine poenas,
<eoban. il. 9.574>	Atque ignominia, scelere, atque libidine, et ira,
<eoban. il. 9.575>	Et moerore animi quo nos affecit acerbo
<eoban. il. 9.576>	Persoluisse virum. Iam quod socer esse volebat,
<eoban. il. 9.577>	Frustra se voluisse sciat, generatus Atreo.
<eoban. il. 9.578>	Nec gener esse velim merito tam pessima, non si
<eoban. il. 9.579>	Ipsius, quamcunque daret mihi, filia, nuptum,
<eoban. il. 9.580>	Exaequet forma Venerem, studiisque Minervam
<eoban. il. 9.581>	Foemineis. alium sibi deligat ille volentem
<eoban. il. 9.582>	E Danais generum, qui sit magis aptus, et auctus
<eoban. il. 9.583>	Imperio maiore, et regno ditior amplo.
<eoban. il. 9.584>	Me si forte domum superi, patriamque reducant
<eoban. il. 9.585>	Incolumem, genitor Peleus uxore beatum
<eoban. il. 9.586>	Eximia faciet. nam sunt et Acheidos alto
<eoban. il. 9.587>	Sanguine progenitae, multaeque per Helladis oram,
<eoban. il. 9.588>	Et Phthian, omnes e magnis regibus ortae,
<eoban. il. 9.589>	Praestantes forma atque opibus, donoque iuventae:
<eoban. il. 9.590>	Quarum quae fuerit cordi mihi, ducere nuptam
<eoban. il. 9.591>	Fas erit, atque aevi iucundum degere quicquid
<eoban. il. 9.592>	Esse volent superi, quod perficere expetit ingens
<eoban. il. 9.593>	Praecipue hic animus. carae me adiungere sponsae
<eoban. il. 9.594>	Praestat, deliciisque frui, rebusque paternis,
<eoban. il. 9.595>	Quas Peleus peperit senior, quam perdere bello
<eoban. il. 9.596>	Tam preciosam animam: quam nullis posse rependi
<eoban. il. 9.597>	Divitiis certum est, non quantis Pergama fama est
<eoban. il. 9.598>	Enituisse opibus quondam, quo tempore nondum
<eoban. il. 9.599>	Arma huc intulimus Danai: non quanta feruntur
<eoban. il. 9.600>	Esse reposta sacra in templo donaria Pythi,
<eoban. il. 9.601>	Spicula ab aerato mittentis Apollinis arcu.
<eoban. il. 9.602>	Sarciri nam praeda potest oviumque boumque,
<eoban. il. 9.603>	Et toties armenta viris reparantur equorum,
<eoban. il. 9.604>	Et tripodum iactura redit: sed vis animai
<eoban. il. 9.605>	Cum semel excessit, nunqum redit amplius intra
<eoban. il. 9.606>	Corporis humani testudineum figmentum.
<eoban. il. 9.607>	Mater enim Thetis admonuit me argentea plantas,
<eoban. il. 9.608>	Ancipitem mihi fata modum praescribere vitae.
<eoban. il. 9.609>	Nam remanens magnae si circum Pergama Troiae
<eoban. il. 9.610>	Bella geram, reditum in patriam mihi fata negare:
<eoban. il. 9.611>	Inde sed immortale decus, laudemque futuram
<eoban. il. 9.612>	Perpetuam, dulcem in patriam si forte revertar,
<eoban. il. 9.613>	Ultima longaevae visurum tempora vitae:
<eoban. il. 9.614>	Sed famae decorisque mihi nihil inde futurum.
<eoban. il. 9.615>	Non mihi nunc igitur soli haec facienda videntur,
<eoban. il. 9.616>	Verum aliis quoque, ut in patriam redeamus, ab isto
<eoban. il. 9.617>	Cessantes oppugnandae certamine Troiae.
<eoban. il. 9.618>	Nec dum finis enim: nec vos capere Ilion altum
<eoban. il. 9.619>	Spes reliqua est, cum latisonus nunc Iuppiter ipsis
<eoban. il. 9.620>	Auxiliumque ferat, vicesque immittat apertas,
<eoban. il. 9.621>	Ipsorumque acuat concoepta ferocia mentes.
<eoban. il. 9.622>	Quare agite hinc primis abeuntes dicite Achivum
<eoban. il. 9.623>	(Hoc etenim munus proprie est senioribus aptum)
<eoban. il. 9.624>	Consilium capiant aliud, melioribus usi
<eoban. il. 9.625>	Iudiciis, quibus et populum navesque decoras
<eoban. il. 9.626>	Conservent: quando haud sententia cesserit ipsis
<eoban. il. 9.627>	Ex animo, mecum quam tentavere priorem
<eoban. il. 9.628>	Irato. Nunc ergo Aiax, et maxime Ulysses,
<eoban. il. 9.629>	Ite, relinquentes mecum Phoenica manentem,
<eoban. il. 9.630>	Nobiscum ut somnum capiat, cras navibus altis
<eoban. il. 9.631>	Praedulces patriae mecum hinc abiturus ad oras:
<eoban. il. 9.632>	Si tamen ipse volet: nam invitum ducere nolim.
<eoban. il. 9.633>	Talibus Aeacides. Illi alta silentia agentes
<eoban. il. 9.634>	Conticuere diu, tam frivola dicta stupentes.
<eoban. il. 9.635>	Tum senior Phoenix, lachrymis in verba profusis
<eoban. il. 9.636>	(Namque fuit Danaum de navibus anxius altis)
<eoban. il. 9.637>	Sic coepit. Si tanta tibi clarissime Achilles,
<eoban. il. 9.638>	Tamque ferox animo sedet indignatio, ut omni
<eoban. il. 9.639>	Auxilio nos destituas, nec navibus ignem
<eoban. il. 9.640>	Hostilem avertas, atque hinc tibi certus eundi
<eoban. il. 9.641>	Est amor, ipse ego quo pacto carissime fili
<eoban. il. 9.642>	Hic tibi, quave unquam potero ratione relinqui?
<eoban. il. 9.643>	Qui tibi, quo patria iuvenem te tempore Phthia
<eoban. il. 9.644>	Misit ad Atriden Peleus, comes atque magister
<eoban. il. 9.645>	Sum datus, ut praecepta tibi rerumque bonarum
<eoban. il. 9.646>	Verborumque darem, rebusque ut fortis agendis
<eoban. il. 9.647>	Esses, et verbis posses orator haberi.
<eoban. il. 9.648>	Nondum etenim poteras primis haec nosse sub annis,
<eoban. il. 9.649>	Queis rebus laus magna viris, et summa paratur
<eoban. il. 9.650>	Gloria, bellorum meritis, atque arte loquendi.
<eoban. il. 9.651>	Post haec omnia, mi fili, tene ipse relinquam?
<eoban. il. 9.652>	Non si quis superum mihi spondeat. haec senioris
<eoban. il. 9.653>	Depositurum aevi mala tempora, et appositurum
<eoban. il. 9.654>	Rursus praeteritae iuvenilia robora pubis:
<eoban. il. 9.655>	Qualis eram, latam quo primum tempore liqui
<eoban. il. 9.656>	Hellada, devitans genitoris Amyntoris iram
<eoban. il. 9.657>	Ormenidae, nec dura ferens maledicta quibus me
<eoban. il. 9.658>	Devovit: causa irarum fuit ista parenti.
<eoban. il. 9.659>	Huic pellex formosa fuit, quam stultus amabat
<eoban. il. 9.660>	Usque adeo, ut matrem ille meam contemneret, uxor
<eoban. il. 9.661>	Quae fuit, et multos illo cum exegerat annos.
<eoban. il. 9.662>	Illa igitur precibus me nocte dieque fatigans,
<eoban. il. 9.663>	Et genua amplectens rogat, ut concumbere pergam,
<eoban. il. 9.664>	Et me commiscere mei genitoris amicae,
<eoban. il. 9.665>	Ut sic illa senis commertia talia vitans,
<eoban. il. 9.666>	Odisse incipiat nostro oblectata cubili.
<eoban. il. 9.667>	Pesuasit tandem genitrix, quodque illa rogabat
<eoban. il. 9.668>	Perfectum est. quod ubi ille amens accepit, ab illo
<eoban. il. 9.669>	Tempore multa in me mala et execranda precatus,
<eoban. il. 9.670>	Sic me tartareis devovit Erynnibus, ut ne
<eoban. il. 9.671>	Ex me progenitum natum natamve videret.
<eoban. il. 9.672>	Talia cum lachrymis dii exaudivere precantem,
<eoban. il. 9.673>	Iuppiter infernusque, et iniqua Proserpina vivis.
<eoban. il. 9.674>	Tunc animum subiit, nos aedibus haud in iisdem
<eoban. il. 9.675>	Posse habitare diu concordes, in quibus esset
<eoban. il. 9.676>	Tantopere infensus genitor mihi. iamque parabam
<eoban. il. 9.677>	Cautus abire fuga: cum circumsistor amicis
<eoban. il. 9.678>	Et sociis ac cognatis, qui me simul omnes
<eoban. il. 9.679>	Orabant ne sic facerem, ne cedere vellem.
<eoban. il. 9.680>	Nec tantum precibus, verum et per sacra deorum
<eoban. il. 9.681>	Numinibus data, conati retinere fuerunt:
<eoban. il. 9.682>	Mactantes pinguesque boves, oviumque suumque
<eoban. il. 9.683>	Omnibus e gregibus lectissima corpora, flammis
<eoban. il. 9.684>	Apponunt, torrentque, et mensae protinus aptant.
<eoban. il. 9.685>	Multa etiam patris e doliis epota lagena est
<eoban. il. 9.686>	Viniferacis, odoriferique liquoris Iacchi.
<eoban. il. 9.687>	Noctibus inde novem me servavere, manentes
<eoban. il. 9.688>	Quique suis vicibus iuxta, excubiasque trahentes,
<eoban. il. 9.689>	Ignibus incensis tota sub nocte duobus:
<eoban. il. 9.690>	Quorum alter fuit in medio praedivitis aulae,
<eoban. il. 9.691>	Alter vestibulum thalami e regione tenebat
<eoban. il. 9.692>	Clausarum forium. sed cum mihi tempora noctis
<eoban. il. 9.693>	Venissent decimae, quae tunc obscura fuisset,
<eoban. il. 9.694>	Proripui, fateor thalamo me, et vincula rupi
<eoban. il. 9.695>	Claustrorum, exiliens per apertae nota fenestrae
<eoban. il. 9.696>	Limina, et egrediens famulos famulasque fefelli.
<eoban. il. 9.697>	Atque ita cum fugerem spaciosam emensus eundo
<eoban. il. 9.698>	Hellada, perveni Phthiam praegnantibus armis
<eoban. il. 9.699>	Praecipuam, matremque ovium: quo tempore Peleus
<eoban. il. 9.700>	Non secus excepit, quam si illi filius essem
<eoban. il. 9.701>	Unicus, ipse mihi genitor, quem tanta maneret
<eoban. il. 9.702>	Vis insignis opum, tantique opulentia regni:
<eoban. il. 9.703>	Et me divitiis susceptum pluribus auxit.
<eoban. il. 9.704>	Quippe mihi Dolopum curam commisit agendam,
<eoban. il. 9.705>	Qui populi extremis habitant in partibus orae
<eoban. il. 9.706>	Frugiferae Phthies, et parent legibus aequis.
<eoban. il. 9.707>	Hic te (qui superis nunc assimilaris Achilles)
<eoban. il. 9.708>	Talem perfeci formando a mollibus annis,
<eoban. il. 9.709>	Qualem nunc videt haec aetas, et plena iuventus.
<eoban. il. 9.710>	Ex animo siquidem te fere et semper amavi.
<eoban. il. 9.711>	Qui nunquam egrediens forium praesepta mearum,
<eoban. il. 9.712>	Nolueris aliena sequi convivia, quique
<eoban. il. 9.713>	Nusquam unquam fueris nisi me comitante profectus:
<eoban. il. 9.714>	Sumere nulla domi nisi primum fercula velles,
<eoban. il. 9.715>	In genibus residens nostris incisa petebas,
<eoban. il. 9.716>	Praegustata etiam nostris obsonia labris.
<eoban. il. 9.717>	Praeterea mihi vina tuis admota labellis
<eoban. il. 9.718>	Saepe refundebas, vestemque sinusque replesti,
<eoban. il. 9.719>	Nondum aetate potens, nec sensu aut arte loquendi.
<eoban. il. 9.720>	Haec ego tum nihil offensus te propter Achille,
<eoban. il. 9.721>	Atque his plura tuli, quia tunc cum vera negarent
<eoban. il. 9.722>	Semina difficiles divi, te semen haberem
<eoban. il. 9.723>	Ceu fictum expressumque manu, natumque fidelem,
<eoban. il. 9.724>	Qui me a pernicie, qui fractum cladibus ullis
<eoban. il. 9.725>	Tutarere manu, qua tam paulo ante valebas.
<eoban. il. 9.726>	Verum age, vince animum ipse tuum fortissime Achille,
<eoban. il. 9.727>	Vince iram, fera corda doma, ne pectore saevo
<eoban. il. 9.728>	Esse aliis videare, atque implacabilis irae,
<eoban. il. 9.729>	Quod minime decet, atque indignum est laudibus istis.
<eoban. il. 9.730>	Cum neque sint tales, quoniam placantur et ipsi,
<eoban. il. 9.731>	Dii superi: quorum virtus, vis, robora vitae,
<eoban. il. 9.732>	Omnia sunt nostris meliora, priora. sed illi
<eoban. il. 9.733>	Placantur tamen officiis, sacrisque litatis
<eoban. il. 9.734>	Et precibus votisque, eadem si iusta feramus,
<eoban. il. 9.735>	Ignoscuntque malis nostris, qui offendimus ipsos.
<eoban. il. 9.736>	Et nunc esse preces genitas Iove, noris Achilles.
<eoban. il. 9.737>	Hae sunt ergo Litae, coelesti semine natae,
<eoban. il. 9.738>	Non aequis rabidam comitantes passibus Aten.
<eoban. il. 9.739>	Sunt etenim claudaeque pedes, et lumina paetae,
<eoban. il. 9.740>	Molliaque exiguis peraratae corpora rugis.
<eoban. il. 9.741>	Ipsa Ate neque clauda pede est, neque lumine paeta,
<eoban. il. 9.742>	Nec deformato per aniles corpore rugas:
<eoban. il. 9.743>	Sed cursu velox, et viribus integra plenis.
<eoban. il. 9.744>	Atque ideo celeri longe pede praevenit illas,
<eoban. il. 9.745>	Omnia lativagae terrai regna peragrans,
<eoban. il. 9.746>	Omnia conturbat, nocet omnibus, omnia miscet
<eoban. il. 9.747>	Litibus et rixis, cuius vestigia passu
<eoban. il. 9.748>	Cuncta Litae meditante legunt, tacitaeque sequuntur.
<eoban. il. 9.749>	Has quicunque ad se venientes atque rogantes,
<eoban. il. 9.750>	Ut veniam factis quibus est offensus amicam
<eoban. il. 9.751>	Deferat, admittit, captat, reveretur, et audit:
<eoban. il. 9.752>	Hunc ipsae si quando opus est, ususque, vicissim
<eoban. il. 9.753>	Admittunt, facilemque adhibent tum vocibus aurem:
<eoban. il. 9.754>	Tum ratione iuvant qua possunt cunque rogantem.
<eoban. il. 9.755>	Sin vero excludat, votique remittat inanes,
<eoban. il. 9.756>	Illae indignantes iniuria facta parenti
<eoban. il. 9.757>	Conquestae referunt, orantque ut protinus Aten
<eoban. il. 9.758>	Immittat contemptori, et praedura nocenti
<eoban. il. 9.759>	Supplicia immissuram homini, poenamque repulsae.
<eoban. il. 9.760>	Tu quoque ne summo natas Iove maxime Achilles
<eoban. il. 9.761>	Aversere preces, turpive extrude repulsa.
<eoban. il. 9.762>	Quin potius venerare, et praebe rogantibus aurem.
<eoban. il. 9.763>	Cum soleat placare etiam reverentia magnos
<eoban. il. 9.764>	Saepe viros: et tanta data et tot praemia, quantis
<eoban. il. 9.765>	Et quot nunc placidum sibi te conatur Atrides
<eoban. il. 9.766>	Reddere. quae si nulla tuo iam offerret honori,
<eoban. il. 9.767>	Sed magis offensum tibi se praeberet, et esset
<eoban. il. 9.768>	Erga te praefracto animo, nunquam ipse iuberem
<eoban. il. 9.769>	Hac ut deposita (qua nunc everteris) ira
<eoban. il. 9.770>	Auxilium Danais ferres, pene ultima passis.
<eoban. il. 9.771>	At nunc quanta tibi in praesens tempusque futurum
<eoban. il. 9.772>	Offerat, ipse vides. nec solum praemia defert,
<eoban. il. 9.773>	Verumetiam quos praecipue tibi novit amicos,
<eoban. il. 9.774>	Et summos ad te Danaum dimisit, ut essent
<eoban. il. 9.775>	Quorum tu non argueres, nec credere posses
<eoban. il. 9.776>	Dicta carere fide, nec quos fortissime velles
<eoban. il. 9.777>	Accessu prohibere tuo: ne forte (quod absit)
<eoban. il. 9.778>	Si pergas rabidae servire diutius irae,
<eoban. il. 9.779>	Hoc animi vicium videatur inesse tibi ipsi.
<eoban. il. 9.780>	Verum age deponens ferventes pectoris aestus,
<eoban. il. 9.781>	Quod veteres memorant quondam fecisse Heroas,
<eoban. il. 9.782>	Quos sua gestarum commendat gloria rerum,
<eoban. il. 9.783>	Muneribus placare, et nostris annue votis:
<eoban. il. 9.784>	Ne te poeniteat post facta novissima, mitem
<eoban. il. 9.785>	Non habuisse animum. quod multis contigit: id quod
<eoban. il. 9.786>	Exemplo videor sane meminisse vetusto.
<eoban. il. 9.787>	Quod vobis referam, si non offendit, amici.
<eoban. il. 9.788>	Bellum erat Aetolos fortes, Curetas et inter,
<eoban. il. 9.789>	Urbe super Calydone: vicissim et multa cadebant
<eoban. il. 9.790>	Funera, dum cives urbem defendere certant
<eoban. il. 9.791>	Aetoli, capere insistunt Curetes in armis
<eoban. il. 9.792>	Fortibus eximii. causam dedit aurea bello
<eoban. il. 9.793>	Ulta Diana nefas, quod, cum Calydonius Oeneus
<eoban. il. 9.794>	Pro frugum sacra primiciis fecisset, et omnes
<eoban. il. 9.795>	Sacrifici divos veneratus honore fuisset,
<eoban. il. 9.796>	Solam praeteriit sine sacri parte Dianam.
<eoban. il. 9.797>	Forsitan imprudens commiserat: illa furore
<eoban. il. 9.798>	Mota repentino, per agros, per prata, per urbes,
<eoban. il. 9.799>	Per sylvas immisit aprum vastumque ferocemque,
<eoban. il. 9.800>	Et membris et dente ferum, qui protinus Oenei
<eoban. il. 9.801>	Omnia devastabat, agros Calydonidos orae
<eoban. il. 9.802>	Insolita feritate terens, sata, pascua, fruges,
<eoban. il. 9.803>	Spiciferas messes, pecora, horrea, consita, saltus,
<eoban. il. 9.804>	Non etiam arboribus parcens, non mollibus herbis,
<eoban. il. 9.805>	Omnia protrivit. donec miseratus egentem
<eoban. il. 9.806>	Auxilio patriam, Meleagros filius Oenei
<eoban. il. 9.807>	Et iuveni Oenidae multis ex urbibus una
<eoban. il. 9.808>	Lecta manus iuvenum, venatorumque latrantum,
<eoban. il. 9.809>	(Nam neque cum paucis potuisset tanta domari
<eoban. il. 9.810>	Belua) confectam socialibus abstulit armis.
<eoban. il. 9.811>	Tum stimulante dea, contentio multa coorta est
<eoban. il. 9.812>	De capite et corio villosi tergoris apri,
<eoban. il. 9.813>	Inter et Aetolos, Curetas et inter amicos,
<eoban. il. 9.814>	Utris haec merito virtutis honore darentur.
<eoban. il. 9.815>	Atque hinc rixa fuit, post immedicabile bellum.
<eoban. il. 9.816>	In quo donec erat Meleagri cognita virtus,
<eoban. il. 9.817>	Curetum res deterior fuit: et licet illi
<eoban. il. 9.818>	Milite abundarent, tamen extra moenia nunquam
<eoban. il. 9.819>	Audebant conferre manus, aut figere castra,
<eoban. il. 9.820>	Irarum donec Meleagros concitus oestro
<eoban. il. 9.821>	(Quod solet et gravium percellere saepe virorum
<eoban. il. 9.822>	Pectora) deposuit quae sumpserat arma, parenti
<eoban. il. 9.823>	Althaeae iratus, formosa cum Cleopatra
<eoban. il. 9.824>	Coniuge multa querens iacuit, quae filia pulchrae
<eoban. il. 9.825>	Marpisses fuit, Idaeique: virum fortissimus aevi
<eoban. il. 9.826>	Longe erat ille sui, qui sumptis arcubus ipsum
<eoban. il. 9.827>	Impetere est ausus torquentem spicula Phoebum,
<eoban. il. 9.828>	Quod sibi dilectam raperet deus ipse puellam
<eoban. il. 9.829>	Marpissen: quam, donec erat sic rapta, parentes
<eoban. il. 9.830>	Halcyonem dixere domi, quia sicut amatam
<eoban. il. 9.831>	Halcyonem deplorabat moestissima mater,
<eoban. il. 9.832>	Haec quoque deflebat, simili tristissima fato.
<eoban. il. 9.833>	Huic igitur tunc assistens, animique dolorem
<eoban. il. 9.834>	Atque iram sub corde premens, communicat uni
<eoban. il. 9.835>	Oenides natae Idaeo, et pulchra Marpissa.
<eoban. il. 9.836>	Causa erat irarum: fraternae caedis ob iram
<eoban. il. 9.837>	Impatiens Althaea soror, quia filius illum
<eoban. il. 9.838>	Sustulerat Meleagros, humi proiecta, genuque
<eoban. il. 9.839>	Assidue posito, tensis ad sidera palmis,
<eoban. il. 9.840>	Saepe solum feriens, divos in vota vocavit,
<eoban. il. 9.841>	Infernum Plutona, Hecatemque, et Erinnyas atras
<eoban. il. 9.842>	Prona, sinum lachrymis implentibus, ultima nato
<eoban. il. 9.843>	Fata rogans, mortemque suo. quam dira precantem,
<eoban. il. 9.844>	Et neque maternum iamdudum pectus habentem.
<eoban. il. 9.845>	Audiit ex imo Phlegetonte chorus Furiarum.
<eoban. il. 9.846>	Hac ratione igitur cessante et bella peroso
<eoban. il. 9.847>	Oenida, repetunt Calydona, armisque lacessunt
<eoban. il. 9.848>	Curetes, subeunt portas, et moenia cingunt,
<eoban. il. 9.849>	Suffodiunt muros, suffringunt ariete turres,
<eoban. il. 9.850>	Exoritur clamorque virum, fremitusque cadentum.
<eoban. il. 9.851>	Exanimati omnes ad tanta pericula, primi
<eoban. il. 9.852>	Aetolum, misere deum sacra omnia summos
<eoban. il. 9.853>	Ferre sacerdotes, et opem petere auxiliumque
<eoban. il. 9.854>	Oenidae, simul addiiciunt amplissima dona
<eoban. il. 9.855>	Quae vellet legeret subiecti uberrima campi,
<eoban. il. 9.856>	Et quocunque loco cuperet, Calydone sub alta
<eoban. il. 9.857>	Viniferum collem, qui passibus esset ubique
<eoban. il. 9.858>	Quinquaginta patens, dulcissima vina ferentem
<eoban. il. 9.859>	Parte sui media: Cereales altera messes
<eoban. il. 9.860>	Planicies facili produceret obruta aratro.
<eoban. il. 9.861>	Multa quoque orabat iam natu maximus Oeneus,
<eoban. il. 9.862>	Egressus celsi vestigia summa cubilis,
<eoban. il. 9.863>	Pulsans claustra manu forium surdissima nati,
<eoban. il. 9.864>	Et quibus hic supplex frustra fuit. inde sorores,
<eoban. il. 9.865>	Et mater veneranda inflectere conabantur:
<eoban. il. 9.866>	Tum socii, civesque, et amici prima tenentes.
<eoban. il. 9.867>	Ille nihil, sed verba, precesque, et vota rogantum
<eoban. il. 9.868>	Respuit, abiecit, renuebat, ad omnia duro
<eoban. il. 9.869>	Infractusque animo, crudeli victus ab ira.
<eoban. il. 9.870>	Interea in muros, et murorum ardua turres
<eoban. il. 9.871>	Contigerant saltu Curetes, et alta tenebant
<eoban. il. 9.872>	Moenia, iam celeres sparsere per omnia flammas
<eoban. il. 9.873>	Culmina tectorum, plena urbs erat hostibus ingens:
<eoban. il. 9.874>	Tum primum formosa virum Cleopatra superbum
<eoban. il. 9.875>	Affatur lachrymans, edens simul omnia planctu
<eoban. il. 9.876>	Tristia, ut occidant homines, urbs ardeat igni,
<eoban. il. 9.877>	Abducant pueros, matronas atque puellas
<eoban. il. 9.878>	Captivas rapiant, et quae mala cunque feruntur
<eoban. il. 9.879>	Oppida capta pati. Tum demum fractus, et irae
<eoban. il. 9.880>	Oblitus, rapit arma manu, civesque propinquo
<eoban. il. 9.881>	Servat ab exitio, patriamque urbemque receptas
<eoban. il. 9.882>	Praestitit incolumes. tamen haec et talia praestans
<eoban. il. 9.883>	Civibus, haudquaquam gratus fuit, et neque tantum
<eoban. il. 9.884>	Quantum polliciti fuerant solvere bonorum
<eoban. il. 9.885>	Praemia, quae permulta et maxima dona fuerunt:
<eoban. il. 9.886>	Quod quae fecisset, non civibus illa dedisset,
<eoban. il. 9.887>	Sed sibi, sed proprio stomacho, mentique superbae.
<eoban. il. 9.888>	Quod tu per superos ne feceris optime Achilles,
<eoban. il. 9.889>	Nec sinat ut facias Genius tibi fidus amicus.
<eoban. il. 9.890>	Durum etenim fuerit tibi, iam flammantibus igni
<eoban. il. 9.891>	Navibus auxilium ferre, et praestare salutem
<eoban. il. 9.892>	Ambustis. iam nunc fer opem, dum tanta feruntur
<eoban. il. 9.893>	Munera, dum facto potes hoc (mihi crede) parare
<eoban. il. 9.894>	Immortale decus tibi. nam te Graia iuventus
<eoban. il. 9.895>	Non secus ac divum statuet. nisi protinus ergo
<eoban. il. 9.896>	Subvenias, etiam si post sine munere bellum
<eoban. il. 9.897>	Suscipias, gratisque geras quaecunque rogamus,
<eoban. il. 9.898>	Non erit ulla tui, quam nunc est, gratia facti
<eoban. il. 9.899>	Magna tibi, nec te tam gloria certa sequetur.
<eoban. il. 9.900>	Huic ita respondens cursu violentus Achilles:
<eoban. il. 9.901>	Care pater, venerande senex (ait) optime Phoenix,
<eoban. il. 9.902>	Hoc mihi non opus est quem nunc ostendis honorem,
<eoban. il. 9.903>	Sed quem iudicio Iovis adsequor, hic mihi gratus
<eoban. il. 9.904>	Est honor, hoc merito cumulatus honore quiesco,
<eoban. il. 9.905>	Quo me nunc apud incurvas fastigia naves
<eoban. il. 9.906>	Ornat, et ablatum nostra clade urget honorem.
<eoban. il. 9.907>	Hoc ego dum vivam, dum spiritus hos reget artus,
<eoban. il. 9.908>	Dum genua officium facient, laetabor honore.
<eoban. il. 9.909>	Quod tibi nunc igitur dicam, fac sensibus imis
<eoban. il. 9.910>	Demandes: Tu ne deinceps conere loquendo
<eoban. il. 9.911>	Talia persuadere mihi, talesque per artes
<eoban. il. 9.912>	Velle animum movisse statu, quo fautor Atridae
<eoban. il. 9.913>	Gratificere tuo: nec te esse decebat amicum
<eoban. il. 9.914>	Illi, qui meus hostis erat, ne forsan amicus
<eoban. il. 9.915>	Esse ita desineres mihi tu, quem denique pulchrum est
<eoban. il. 9.916>	Qui me cunque odere, viros odisse, tenentem
<eoban. il. 9.917>	Et regni mecum partes et nominis aequas.
<eoban. il. 9.918>	Isti ergo referent quae diximus omnia Atridae:
<eoban. il. 9.919>	Tu mecum remanebis, et hanc dignabere noctem
<eoban. il. 9.920>	Mollia somniferi subiisse cubilia lecti,
<eoban. il. 9.921>	Cras ubi prima diem referens aurora rubebit,
<eoban. il. 9.922>	Consultaturus mecum, si forte manendum,
<eoban. il. 9.923>	An patrias nobis sit eundum navibus oras.
<eoban. il. 9.924>	Sic ait, et nutu Patroclo iussit amico,
<eoban. il. 9.925>	Mollis adornaret subeunda cubilia lecti.
<eoban. il. 9.926>	Is propere egrediens mandata facessit Achillis.
<eoban. il. 9.927>	Inde deo similis coepit Telamonius Aiax:
<eoban. il. 9.928>	Care Iovi Laertiade consultor Ulysse,
<eoban. il. 9.929>	Hinc age quamprimum nos proripiamus, et ultro
<eoban. il. 9.930>	Cedamus, quoniam nihil hoc in munere verbis
<eoban. il. 9.931>	Proficimus, quae vana cadunt, et frivola finem
<eoban. il. 9.932>	Non habitura volant, et nos decet ista referre
<eoban. il. 9.933>	Quamprimum, quamvis non laeta, manentibus istic
<eoban. il. 9.934>	Ad naves Danais, avide expectantibus ecquae
<eoban. il. 9.935>	Iussa reportemus. namque hic crudelis Achilles
<eoban. il. 9.936>	Immanem duro versat sub pectore sensum,
<eoban. il. 9.937>	Nec fidei, nec amicitiae iura ulla suorum
<eoban. il. 9.938>	Respicit, impensi iamdudum oblitus honoris,
<eoban. il. 9.939>	Quo nos pro reliquis ipsum exornavimus omnes
<eoban. il. 9.940>	In castris, et apud curvatas summa carinas,
<eoban. il. 9.941>	Saevus et immanis, ferus, implacabilis, excors.
<eoban. il. 9.942>	At fuit, occisi qui nati aut fratris ob iram
<eoban. il. 9.943>	Acciperet poenam, et fieri sibi munere sumpto
<eoban. il. 9.944>	Posse satis pateretur, et obversarier omni
<eoban. il. 9.945>	In populi sontem: Sed nunc tibi maxime Achilles,
<eoban. il. 9.946>	Dii rabido insanam posuere in pectore mentem,
<eoban. il. 9.947>	Unius ereptae vesano ab amore puellae.
<eoban. il. 9.948>	Pro qua nunc septem (sed et hac tamen ante remissa)
<eoban. il. 9.949>	Offerimus tibi praestantes ex omnibus ipsas,
<eoban. il. 9.950>	Plurima praeterea. Tu tantum age pectoris alti
<eoban. il. 9.951>	Comprime fervorem, placa iram, discute qui te
<eoban. il. 9.952>	Conficiunt aestus. tibi nos constanter amici
<eoban. il. 9.953>	Et sumus, et fuimus, cunctisque manebimus annis
<eoban. il. 9.954>	Omnibus e Danais: da nostro hoc quaeso pudori,
<eoban. il. 9.955>	Da iuri hospitii, caris da munus amicis.
<eoban. il. 9.956>	Huic ita respondit celerando invictus Achilles:
<eoban. il. 9.957>	Aiax care Iovi, Telamoni exercituum dux,
<eoban. il. 9.958>	Omnia quae loqueris mihi pulchra et iusta videntur,
<eoban. il. 9.959>	Et quae te deceant. Sed enim mihi corda tumescunt,
<eoban. il. 9.960>	Et fervens toties furit imo in pectore bilis,
<eoban. il. 9.961>	In mentem quoties revoco, mecumque recordor,
<eoban. il. 9.962>	Qua me ignominia complerit filius Atrei,
<eoban. il. 9.963>	Ceu stolidum vanumque, nihil virtutis habentem
<eoban. il. 9.964>	Prae Danaum reliquis contempserit, ac velut omni
<eoban. il. 9.965>	Extorrem patria dignum vice duxerit ista,
<eoban. il. 9.966>	Ludibrio ut cunctis me ponere vellet Achivis.
<eoban. il. 9.967>	Sed vos ite citi, reliquisque haec dicta referte,
<eoban. il. 9.968>	Non me sanguinei prius in commercia belli
<eoban. il. 9.969>	Venturum, quam caede ferox, et marte cruentus
<eoban. il. 9.970>	Caesorum Danaum, atque incensis navibus igni
<eoban. il. 9.971>	Omnibus iniecto celeres Priameius Hector
<eoban. il. 9.972>	Myrmidonum ad naves, et ad haec tentoria pergat:
<eoban. il. 9.973>	Si tamen huc pergat, quod non audebit opinor.
<eoban. il. 9.974>	Sic ait. ac illi, postquam spumantia pleno
<eoban. il. 9.975>	Pocula libarunt Baccho, rediere citati
<eoban. il. 9.976>	Ad celeres, Laertiade praeeunte, carinas.
<eoban. il. 9.977>	Interea Patroclus, ut illi fidus Achilles
<eoban. il. 9.978>	Iusserat, ancillis sociisque iubebat, adornent
<eoban. il. 9.979>	Mollia strata seni: quod iussae protinus ipsum
<eoban. il. 9.980>	Perficiunt, pellesque super, pictasque reponunt
<eoban. il. 9.981>	Lodices, mollesque et, linea stragula, lanas.
<eoban. il. 9.982>	Fessus in haec senior cubitum concessit, ibique
<eoban. il. 9.983>	Usque sub Aurorae redeuntis dormiit ortum.
<eoban. il. 9.984>	Tum quoque Pelides cubiturus ad intima tecti
<eoban. il. 9.985>	Secessit loca: quem mulier formosa sequuta est,
<eoban. il. 9.986>	Quam tulit e Lesbo Phorbantis filia magni,
<eoban. il. 9.987>	Pulchra reflexibiles Diomede ornata capillos.
<eoban. il. 9.988>	Quem contra iacuit Patroclus: et hunc comitata est
<eoban. il. 9.989>	Iphis, et ore decens, formosa et corpore toto,
<eoban. il. 9.990>	Quam captam e Scyro urbe Enyei magnus Achilles
<eoban. il. 9.991>	Munus habere dedit, quo se oblectaret, amico.
<eoban. il. 9.992>	Legatos posthac tentoria ad alta reversos
<eoban. il. 9.993>	Atridae, cuncti excipiunt, et pocula dextris
<eoban. il. 9.994>	Aurea plena ferunt certatim, et vina propinant.
<eoban. il. 9.995>	Illi autem adstantes sumebant: tradita demum
<eoban. il. 9.996>	Iussa requirentum prior omnibus infit Atrides:
<eoban. il. 9.997>	Dic age, dic venerande mihi et clarissime Ulysses,
<eoban. il. 9.998>	Vultne ille a nostris propellere navibus ignem
<eoban. il. 9.999>	Hostilem? an potius concoepta perstat in ira?
<eoban. il. 9.1000>	Reddidit huic contra patiens et fortis Ulysses:
<eoban. il. 9.1001>	Inclyte rex, exercituum princeps Agamemnon,
<eoban. il. 9.1002>	Non vult ille quidem nostris a navibus ignem
<eoban. il. 9.1003>	Pellere, nec coeptas irarum extinguere flammas,
<eoban. il. 9.1004>	Sed magis increscit sub pectore vulnus acerbum
<eoban. il. 9.1005>	Ad verba, atque preces nostras, adeo usque perosus
<eoban. il. 9.1006>	Est tecum donis simul omnibus, hoc quoque iussit
<eoban. il. 9.1007>	Dicere nos, quonam classem molimine serves,
<eoban. il. 9.1008>	Qua populum ratione queas defendere ad hostem,
<eoban. il. 9.1009>	Tu tibi provideas, sine se quando omnia possis.
<eoban. il. 9.1010>	Se quoque dicebat, cum crastina fulserit hora,
<eoban. il. 9.1011>	In mare ducturum naves, et littore ab isto
<eoban. il. 9.1012>	Esse soluturum: quod idem faceremus et ipsi
<eoban. il. 9.1013>	Consuluit, patriasque omnes redeamus ad oras.
<eoban. il. 9.1014>	Quandoquidem fatum populosam excindere Troiam
<eoban. il. 9.1015>	Nos vetet, et superi faveant hostilibus armis,
<eoban. il. 9.1016>	Praecipue ingenti affligens nos Iuppiter ira,
<eoban. il. 9.1017>	Troianisque animos, magnasque in pectora vires
<eoban. il. 9.1018>	Praeteritae indiderint certamina perdita pugnae.
<eoban. il. 9.1019>	Haec ita praefracto nobis sermone loquutum
<eoban. il. 9.1020>	Hos testor, qui sic mecum stupuere loquentem,
<eoban. il. 9.1021>	Aiacem in primis praestantem pectore forti,
<eoban. il. 9.1022>	Praeconesque duos, acres rationibus ambos.
<eoban. il. 9.1023>	Nam senior Phoenix illo mandante remansit,
<eoban. il. 9.1024>	Quem secum patrias cras sit ducturus ad oras,
<eoban. il. 9.1025>	Si volet: invitum siquidem deducere nolit.
<eoban. il. 9.1026>	Sic ait, alta diu tenuere silentia cuncti,
<eoban. il. 9.1027>	Volventes ea dicta animis, et pectore moesto,
<eoban. il. 9.1028>	Dura quidem mandata viri, nec iusta stupebant.
<eoban. il. 9.1029>	Tandem sic clara est Diomedes voce loquutus:
<eoban. il. 9.1030>	Inclyte Achivorum dux o Atrida Agamemnon,
<eoban. il. 9.1031>	Non erat ut velles ad saevum mittere Achillem,
<eoban. il. 9.1032>	Moturas adamanta preces, et munera coelo
<eoban. il. 9.1033>	Deductura Iovem: quia scilicet iste superbus
<eoban. il. 9.1034>	Nec prece, nec precio, nec nostra clade movetur.
<eoban. il. 9.1035>	Sed magis hoc facto praecordia saeva tumentem
<eoban. il. 9.1036>	Efficis, haud alioqui iraeque animique capacem.
<eoban. il. 9.1037>	Illum igitur mittamus, et hinc vel abire sinamus
<eoban. il. 9.1038>	Si volet, aut remanere: iterum fera bella capesset,
<eoban. il. 9.1039>	Cum feret aut animi renovata cupido superbi,
<eoban. il. 9.1040>	Aut deus indiderit menti Mavortis amorem.
<eoban. il. 9.1041>	Nunc mea dicta aequis advertite mentibus omnes,
<eoban. il. 9.1042>	Indulgete cibo, vinoque, ut fessa refecti
<eoban. il. 9.1043>	Membra, levem toto capiatis pectore somnum:
<eoban. il. 9.1044>	Haec etenim, vires animique et corporis augent.
<eoban. il. 9.1045>	Cras ubi prima rubens digitos Aurora reducet
<eoban. il. 9.1046>	Tempora Luciferi, peditumque equitumque phalangas
<eoban. il. 9.1047>	Eductas capere arma iube, tum signa acierum
<eoban. il. 9.1048>	Instrue, et in primis ut pugnes ipse memento.
<eoban. il. 9.1049>	Talia Tydides, cuius cum cuncta probassent
<eoban. il. 9.1050>	Verba duces admirantes, tum pocula Baccho
<eoban. il. 9.1051>	Ebria libantes, tentoria quique reversi
<eoban. il. 9.1052>	In sua, fessa levi tradebant corpora somno.