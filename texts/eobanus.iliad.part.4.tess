<eoban. il. 4.1>	Ad Iovis interea sedes atque aurea templa
<eoban. il. 4.2>	Convenere omnes divique deaeque vocati,
<eoban. il. 4.3>	Tristia spectantes periturae moenia Troiae.
<eoban. il. 4.4>	Quos inter media incedens venerabilis Hebe,
<eoban. il. 4.5>	Fudit odoriferum nectar crateribus aureis.
<eoban. il. 4.6>	Tradita dii cupidis sumentes pocula dextris,
<eoban. il. 4.7>	Ordine perpetuo tradebant quisque sequenti.
<eoban. il. 4.8>	Iuppiter hic animum cupiens Iunonis ad iram
<eoban. il. 4.9>	Irritare, dolos captans, mordacibus illam
<eoban. il. 4.10>	Perstrinxit dictis, ficto sic ore cavillans.
<eoban. il. 4.11>	Hoc modo commisso superi certamine divas
<eoban. il. 4.12>	Cernitis esse duas, Menelai coepta foventes,
<eoban. il. 4.13>	Iunonem Argivis veneratam, et Pallada fortem.
<eoban. il. 4.14>	Quae nunc laete animis, et gaudia plena ferentes,
<eoban. il. 4.15>	Nos hinc aspectant ubi consedere seorsum.
<eoban. il. 4.16>	Verum blanda Venus magnis nunc anxia curis
<eoban. il. 4.17>	Hinc abiit, Paridemque suum complexa tuetur.
<eoban. il. 4.18>	Quem modo praesentis laeti discrimine salvum
<eoban. il. 4.19>	Praestitit, ereptum, tutaque in sede locavit.
<eoban. il. 4.20>	Sed penes Atriden nunc est victoria fortem
<eoban. il. 4.21>	Certa quidem, palmae tenet ille recentis honorem:
<eoban. il. 4.22>	At nos in medio tanti discrimine belli
<eoban. il. 4.23>	Consultare decet, num bella gravesque labores
<eoban. il. 4.24>	His iterum populis, an amicae foedera pacis
<eoban. il. 4.25>	Immittamus, ut aeterna observentur utrisque.
<eoban. il. 4.26>	Quod si firma animis coeat concordia, et aequis
<eoban. il. 4.27>	Legibus accipiant pacem, res grata profecto
<eoban. il. 4.28>	Fiet, et urbs Priami cunctis habitabitur annis,
<eoban. il. 4.29>	Formosamque Helenen referet Menelaus ad Argos.
<eoban. il. 4.30>	Sic ait. at divae, Saturnia, et innuba Pallas,
<eoban. il. 4.31>	Ducebant tacitae suspiria: namque maligno
<eoban. il. 4.32>	In Teucros animo fuerant. sed Pallas, in ipsum
<eoban. il. 4.33>	Quanquam irata patrem fuerit, tamen ore quievit,
<eoban. il. 4.34>	Nec quicquam contra ausa loqui est, at regia Iuno
<eoban. il. 4.35>	Haud tenuit tacitas irarum in pectore flammas,
<eoban. il. 4.36>	Sed contra sic orsa loqui: Saevissime divum
<eoban. il. 4.37>	Iuppiter, anne pudet quae nunc es verba loquutus?
<eoban. il. 4.38>	Scilicet ut tulerim vanos huc usque labores,
<eoban. il. 4.39>	Quos toties subeo: nihil ut sudoribus actum
<eoban. il. 4.40>	Sit mihi, quos tot sustineo, quibus et mihi fessi
<eoban. il. 4.41>	Destituuntur equi, populos dum exhortor in arma,
<eoban. il. 4.42>	Ut Priamo natisque ferant mala multa. sed isthoc
<eoban. il. 4.43>	Perge modo, et quaecunque animus tibi suadet agunto.
<eoban. il. 4.44>	Tum genitor toto commotus pectore in iram
<eoban. il. 4.45>	Nubipotens, simul infremuit, de hinc talia fatur.
<eoban. il. 4.46>	Improba, quid Priamus cum tota gente suorum
<eoban. il. 4.47>	Tantum in te peccasse potest, ut funditus ipsum
<eoban. il. 4.48>	Irata evertisse voles, et nobile tantae
<eoban. il. 4.49>	Urbis opus, sternique alto de culmine Troiam?
<eoban. il. 4.50>	Cum, nisi sis ingressa domos ac moenia Troiae,
<eoban. il. 4.51>	Atque ipsum Priamum cum tota gente suorum
<eoban. il. 4.52>	Dentibus iratis laceres, et corpora mandes
<eoban. il. 4.53>	Cruda hominum, non ante furor tuus iste quiescat:
<eoban. il. 4.54>	Nec videare malis satiari posse. sed isthuc
<eoban. il. 4.55>	Fac animo quodcunque lubet, contendere tecum
<eoban. il. 4.56>	Amplius hic non est animus mihi, nec tibi quicquam
<eoban. il. 4.57>	Impediens oberit, nec nos discordia habebit.
<eoban. il. 4.58>	Tu tamen haec memori mea pectore dicta repones,
<eoban. il. 4.59>	Quae tibi nunc dicam: quando et mihi certa voluntas,
<eoban. il. 4.60>	Perdere praeclaras ipsis cum civibus urbes,
<eoban. il. 4.61>	Dilectas tibi, quas olim mihi cunque libebit.
<eoban. il. 4.62>	Tunc ne forte meum studeas lenire furorem,
<eoban. il. 4.63>	Aut placare animum, quando hanc tibi funditus urbem
<eoban. il. 4.64>	Eruere inviti dedimus, quae ex omnibus una
<eoban. il. 4.65>	(Stellati quaecunque iacent sub lumine coeli,
<eoban. il. 4.66>	Terrigenae quascunque homines coluere coluntque)
<eoban. il. 4.67>	Urbibus urbs nostro est longe gratissima cordi,
<eoban. il. 4.68>	Ilion, et Priamus, Priamique animosa propago,
<eoban. il. 4.69>	Quas apud assidue nostras adoletur ad aras.
<eoban. il. 4.70>	Quem contra formosa oculos Saturnia fatur:
<eoban. il. 4.71>	Tris equidem dilexi aliis ex omnibus urbes,
<eoban. il. 4.72>	Argosque, Spartenque, Cyclopaeasque Mycenas.
<eoban. il. 4.73>	Harum tu quamcunque voles, ac si libet omnes
<eoban. il. 4.74>	Has simul evertas per me licet, haud equidem ultra
<eoban. il. 4.75>	Obstitero: quem non, etiam conata, laborem
<eoban. il. 4.76>	Perfecisse queam, postquam diis omnibus unus
<eoban. il. 4.77>	Fortior es. sed et esse mei perfecta laboris
<eoban. il. 4.78>	Coepta decet, tandemque suum contingere finem,
<eoban. il. 4.79>	Praecipue cum tam dea sim quam tu deus, ipsum
<eoban. il. 4.80>	Inde genus ducens unde et tu, maior et annis,
<eoban. il. 4.81>	Saturno genita, ante tuos quam protulit ortus
<eoban. il. 4.82>	Versutus pater: et tua nunc (quae maxima laus est)
<eoban. il. 4.83>	Et soror et coniux dicor, tu maximus ille es
<eoban. il. 4.84>	Regnator superum, paribus nunc ergo regamus
<eoban. il. 4.85>	Auspiciis haec cuncta, et gratificemur utrinque,
<eoban. il. 4.86>	Ipsa tibi, ipse mihi. reliqui concordia divi
<eoban. il. 4.87>	Facta ubi conspicient, laudabunt nostra sequentes.
<eoban. il. 4.88>	Nunc igitur iubeas, celeres delapsa per auras
<eoban. il. 4.89>	Pallas eat, qua nunc permistae Troes Achivis
<eoban. il. 4.90>	Stant acies, dic bella serat, dic praelia tentet,
<eoban. il. 4.91>	Icta iube primi rumpant ut foedera Troes.
<eoban. il. 4.92>	Dixerat, at dictis divum pater atque hominum rex
<eoban. il. 4.93>	Annuit, atque his alloquitur mox Pallada verbis:
<eoban. il. 4.94>	Vade age nata, cito pede labere, castraque Troum
<eoban. il. 4.95>	Et Danaum pete, tenta animos ut foedera rumpant
<eoban. il. 4.96>	Troes, et iniiciant repetendi exordia belli.
<eoban. il. 4.97>	Sic ait, et natam dextra pater impulit, alto
<eoban. il. 4.98>	Labitur illa volans summi de vertice Olympi:
<eoban. il. 4.99>	Sicut ubi ignitum vibrato sidere fulgur
<eoban. il. 4.100>	Iuppiter excussit, quo frigida pectora monstro
<eoban. il. 4.101>	Nautarum, et castrorum acies atque agmina terret.
<eoban. il. 4.102>	Talis Olympiaco veniens de vertice Pallas,
<eoban. il. 4.103>	Frigida multiplici perfudit corda pavore
<eoban. il. 4.104>	Troianorum equitum, et Danaum pulchra arma gerentum.
<eoban. il. 4.105>	Quorum aliquis sic ad socios: Haec monstra profecto
<eoban. il. 4.106>	Aut iterum nobis bellum durosque labores
<eoban. il. 4.107>	Portendunt, aut Iuppiter icti foederis author
<eoban. il. 4.108>	Componet populis pacemque et foedus utrisque:
<eoban. il. 4.109>	Haec aliquis Troum Danaumve est verba loquutus.
<eoban. il. 4.110>	At Pallas posito divinae munere formae,
<eoban. il. 4.111>	Laodici vultus induta Antenore nati,
<eoban. il. 4.112>	Belligeri iuvenis, populo se immiscuit, ipsum
<eoban. il. 4.113>	Quaerens magnanimo per castra Lycaone natum
<eoban. il. 4.114>	Pandaron, eximium divinae munere formae.
<eoban. il. 4.115>	Hunc ubi stipatum sociis, quot milia secum
<eoban. il. 4.116>	Duxerat ad Troiam Aesapi de fluminis ora,
<eoban. il. 4.117>	Invenit, prope consistens, sic diva loquuta est:
<eoban. il. 4.118>	Magnanime heroum, generate Lycaone forti,
<eoban. il. 4.119>	Pandare, si quicquam mihi credis, et haec mea dicta
<eoban. il. 4.120>	Pondus habere putas, celeres age mitte sagittas
<eoban. il. 4.121>	Corpus in Atridae Menelai. gratia facti
<eoban. il. 4.122>	Magna tui veniet: belli te summa sequetur.
<eoban. il. 4.123>	Gloria nam cuncti Troes tua facta probabunt,
<eoban. il. 4.124>	Praecipue Paris: ille tuum cumulabit honorem
<eoban. il. 4.125>	Muneribus summis, si magnanimum Menelaum
<eoban. il. 4.126>	Viderit occubuisse tuo fortissime telo.
<eoban. il. 4.127>	Quare age. sed precibus pharetrati numina Phoebi
<eoban. il. 4.128>	Ante voca, sacrumque fove te rite daturum
<eoban. il. 4.129>	Primigenarum ovium, patriam si forte Zeliam
<eoban. il. 4.130>	Contigerit rediisse tibi, tum fortiter arcum
<eoban. il. 4.131>	Contrahe, et emissa Menelaum sterne sagitta.
<eoban. il. 4.132>	Sic ait, atque animo fatui persuasit. at ille
<eoban. il. 4.133>	Protinus ingentem vagina protulit arcum,
<eoban. il. 4.134>	Sylvestris capreae factum de cornibus arcum,
<eoban. il. 4.135>	Quam quondam aeriae scandentem cornua rupis,
<eoban. il. 4.136>	Cautus ab insidiis observans ipse, sub imo
<eoban. il. 4.137>	Pectore percussam, saxo deiecit ab alto.
<eoban. il. 4.138>	Cumque bis octonis habuisset cornua ramis
<eoban. il. 4.139>	Consita, ad artificem propere tulit, unde pararet
<eoban. il. 4.140>	Ille arcum sibi praevalidum, pars ultima cuius
<eoban. il. 4.141>	Aurea tota foret, quem tunc ille impiger arcum
<eoban. il. 4.142>	Extractum ponebat humi, praetensaque iussit
<eoban. il. 4.143>	Scuta sibi opponi, socium ne forte tumultus
<eoban. il. 4.144>	Inde quis exortus, spectantibus omnia Graiis,
<eoban. il. 4.145>	Propositum turbaret opus, coeptumque laborem,
<eoban. il. 4.146>	Ante dolorificam quam mitteret ipse sagittam,
<eoban. il. 4.147>	Percuteretque manu generosi corpus Atridae.
<eoban. il. 4.148>	Constitit ergo gravi depromens tela pharetra
<eoban. il. 4.149>	Plurima, de quorum numero sibi deligit unum
<eoban. il. 4.150>	Intactum, volucre, et dirae lignum utile morti.
<eoban. il. 4.151>	Hoc super impositum nervo cum rite locasset,
<eoban. il. 4.152>	Vota deo pharetra et telis, arcuque potenti
<eoban. il. 4.153>	Concoepit, positis quae solveret omnia sacris
<eoban. il. 4.154>	Agnorum atque ovium, sacram si forte Zeliam
<eoban. il. 4.155>	Contingat rediisse sibi: tum corripit arcum,
<eoban. il. 4.156>	Et duxit longe, donec curvata coirent
<eoban. il. 4.157>	Inter se capita, et manibus iam tangeret aequis,
<eoban. il. 4.158>	Laeva aciem ferri, dextra nervoque papillam.
<eoban. il. 4.159>	Insonuit celeres nervo stridente per auras
<eoban. il. 4.160>	Arcus, et excussae volat ales arundo sagittae.
<eoban. il. 4.161>	Sed non immemores telo veniente fuere
<eoban. il. 4.162>	Dii Menelae tui, quorum Iovis inclyta Pallas
<eoban. il. 4.163>	Filia, tam tibi erat praesens, quam sedula mater
<eoban. il. 4.164>	Assolet infanti, quae dextra vindice somni
<eoban. il. 4.165>	Agmina muscarum cunis puerilibus arcet.
<eoban. il. 4.166>	Mortifera haec igitur venientis acumina teli
<eoban. il. 4.167>	Corporis Atridae partem deflexit in illam,
<eoban. il. 4.168>	Aurea qua mediam connectit fibula zonam,
<eoban. il. 4.169>	Et ferrata duplex finit praecordia thorax.
<eoban. il. 4.170>	Huic ubi delata est parti letalis arundo,
<eoban. il. 4.171>	Aurea perfregit penetranti cingula ferro,
<eoban. il. 4.172>	Perque ipsum thoraca, per et munimina summi
<eoban. il. 4.173>	Corporis, eximium contra tela omnia vallum
<eoban. il. 4.174>	Transiit, et summum perstrinxit vulnere corpus.
<eoban. il. 4.175>	Mox niger effluxit niveo de corpore sanguis:
<eoban. il. 4.176>	Sicut ebur nimio si qua tinxere rubenti
<eoban. il. 4.177>	Meonides, Carumve nurus, tinctumque dederunt
<eoban. il. 4.178>	Gestandum phaleris in equos, quas saepe superbo
<eoban. il. 4.179>	Suspensas thalamo multi cupiere refixas
<eoban. il. 4.180>	Forte equites frustra. nam solos talia reges
<eoban. il. 4.181>	Ornamenta decent, quorum vel curribus apte
<eoban. il. 4.182>	Portentur, vel equis, quae gaudia mentibus addant.
<eoban. il. 4.183>	Talia tunc Menelae tibi tua crura fuerunt,
<eoban. il. 4.184>	Cruraque, et effluxo perfusae sanguine surae
<eoban. il. 4.185>	Qui tibi iam ad talos etiam pervenerat imos.
<eoban. il. 4.186>	Ingemuit gelido perfusus frigore membra
<eoban. il. 4.187>	Rex Agamemno virum, postquam conspexit euntem
<eoban. il. 4.188>	Sanguinis undantem nigri de vulnere rivum.
<eoban. il. 4.189>	Ingemuit simul ipse acer Menelaus, adactum
<eoban. il. 4.190>	Conspiciens extare suo de corpore telum.
<eoban. il. 4.191>	Nec minus et socii vulnus crudele videntes,
<eoban. il. 4.192>	Anxia sollicito suspiria corde trahebant.
<eoban. il. 4.193>	Praecipue tamen ipse virum princeps Agamemnon:
<eoban. il. 4.194>	Cui postquam rediere animi, viresque resumptae,
<eoban. il. 4.195>	Ipse manu retinens Menelaum, talia fatur:
<eoban. il. 4.196>	Ergone foederibus frater carissime ruptis,
<eoban. il. 4.197>	Tam toleranda tibi crudelia fata tulerunt?
<eoban. il. 4.198>	Ergone pro Danais haec praelia frater inisti,
<eoban. il. 4.199>	Ut caderes diro percussus pectora telo?
<eoban. il. 4.200>	Haeccine sancta illa est agnorum sanguine fuso
<eoban. il. 4.201>	Confirmata fides? haec est data dextera? et haec sunt
<eoban. il. 4.202>	Sacra coronatas libamina fusa per aras?
<eoban. il. 4.203>	Quae modo periuri fregerunt omnia Troes.
<eoban. il. 4.204>	Non tamen haec impune ferent periuria tandem.
<eoban. il. 4.205>	Nam licet haud sontes praesenti puniat ira,
<eoban. il. 4.206>	Sera tamen sumit Deus, at graviora, malorum
<eoban. il. 4.207>	Supplicia, et lentum semper compensat acerbo.
<eoban. il. 4.208>	Ipsorum capita haec ergo periuria plectent,
<eoban. il. 4.209>	Ne dubita: quia tempus erit, scio namque futurum,
<eoban. il. 4.210>	In flammam et cineres quo concidat Ilion ingens,
<eoban. il. 4.211>	Quo cadat et Priamus, Priamique hoc nobile regnum.
<eoban. il. 4.212>	Nam pater in superis habitans Saturnius oris,
<eoban. il. 4.213>	Fraudibus iratus tantis, vibrante coruscam
<eoban. il. 4.214>	Aegida concutiet dextra, periuraque gentis
<eoban. il. 4.215>	Pectora Troianae pro tali puniet ausu.
<eoban. il. 4.216>	Ut tamen haec ita contingant, et ut omnia fiant,
<eoban. il. 4.217>	Heu quantus Menelae dolor mea pectora, quantae
<eoban. il. 4.218>	Ora fatigabunt lachrymae, si vulnera mortem
<eoban. il. 4.219>	Ista tibi attulerint, si te crudelia vitae
<eoban. il. 4.220>	Fata sat implevisse volent, atque ipse reversus
<eoban. il. 4.221>	Te sine dilectum remearo inglorius Argos.
<eoban. il. 4.222>	Nam memores patriae, extincto te frater, Achivi
<eoban. il. 4.223>	Protinus insano cuncti capientur amore,
<eoban. il. 4.224>	Vota relicturi Priamo sua, quem penes omnis
<eoban. il. 4.225>	Gloria confecti stabit pulcherrima belli.
<eoban. il. 4.226>	Praeterea formosa Helena potientur avari
<eoban. il. 4.227>	Troes, et ossa teget tellus tua Dardanis, et te
<eoban. il. 4.228>	Barbara crudeli tumulabit Troia sepulchro,
<eoban. il. 4.229>	Nondum opere exhausto belli, infectoque labore:
<eoban. il. 4.230>	Tunc aliquis tua busta videns de gente superba
<eoban. il. 4.231>	Troiadum, sic insultans fortasse loquetur:
<eoban. il. 4.232>	Sic utinam sua succedant reliqua omnia vota
<eoban. il. 4.233>	Atridae, qui magnanimos huc duxit Achivos,
<eoban. il. 4.234>	Classe vehens, et nunc hic te Menelae relicto
<eoban. il. 4.235>	In dulcem rediit patriam, classemque reduxit.
<eoban. il. 4.236>	Diceret haec aliquis: potius mihi rupta dehiscat
<eoban. il. 4.237>	Terra velim, manesque ferar detrusus ad imos.
<eoban. il. 4.238>	Talia dicentem verbis solatur amicis
<eoban. il. 4.239>	Flavicomus Menelaus, et his affatur Atriden:
<eoban. il. 4.240>	At tu confortare animo, nec defice, causam
<eoban. il. 4.241>	Iniiciens pavidi per Achaica castra timoris.
<eoban. il. 4.242>	Nostra nocens nec enim penetravit in ilia ferrum
<eoban. il. 4.243>	Intima, letiferum fidissima cingula telum
<eoban. il. 4.244>	Et gravis obiecto thorax umbone repressit.
<eoban. il. 4.245>	Huic ita respondit populorum rex Agamemnon:
<eoban. il. 4.246>	Sic pater ipse deum faciat Menelae. sed huius
<eoban. il. 4.247>	Vulneris interea cura est adhibenda dolori.
<eoban. il. 4.248>	Sic ait, et clara praestantem voce ministrum
<eoban. il. 4.249>	Talthybium vocat, et fidam sic fatur ad aurem:
<eoban. il. 4.250>	Vade, ait, huc propero mihi siste Machaona cursu,
<eoban. il. 4.251>	Phoebigena genitum medico, qui vulnus Atridae
<eoban. il. 4.252>	Inspectum fratris curet, quod Troius illi
<eoban. il. 4.253>	Intulit, aut aliquis Lycia de gente sagittis
<eoban. il. 4.254>	Eximius iaculator, et hoc sibi nomina facto
<eoban. il. 4.255>	Inclyta contraxit, nobis lachrymasque relinquens,
<eoban. il. 4.256>	Et gemitus, tristique atros in corde dolores:
<eoban. il. 4.257>	Sic ait. at praeco exequitur mandata, profectus
<eoban. il. 4.258>	Castra per et populos Danaum ferrata micantum
<eoban. il. 4.259>	Corpora, perquirens vigilante Machaona visu.
<eoban. il. 4.260>	Repperit hunc autem stantem inter pulchra suorum
<eoban. il. 4.261>	Agmina, quos secum Thrace deduxit ab alta,
<eoban. il. 4.262>	Cornipedum nutrice gregum. cui proximus astans,
<eoban. il. 4.263>	Verborum hoc sonitu volucres diverberat auras:
<eoban. il. 4.264>	Clare nepos Phoebi, perge huc age, rex Agamemnon
<eoban. il. 4.265>	Te vocat, ut cures Menelai vulnus acerbum,
<eoban. il. 4.266>	Quod Lycia de gente satus, vel Troius illi
<eoban. il. 4.267>	Inflixit, telisque valens, arcuque superbus.
<eoban. il. 4.268>	Quo facto peperit famam sibi, et inclyta laudum
<eoban. il. 4.269>	Nomina: moestitiam nobis, luctumque relinquens.
<eoban. il. 4.270>	Haec dicens, magno concussit corda dolore
<eoban. il. 4.271>	Phoebigena geniti, qui mox per lata sequutus
<eoban. il. 4.272>	Castra virum, postquam ad flavum pervenit Atriden,
<eoban. il. 4.273>	Fortia foedifrago percussum pectora telo,
<eoban. il. 4.274>	In media stantem turba, septumque corona
<eoban. il. 4.275>	Nobilium, patrio ceu plenus numine stabat
<eoban. il. 4.276>	Ipse deo similis, mox et de vulnere telum
<eoban. il. 4.277>	Eduxit mediae per lora tenacia zonae.
<eoban. il. 4.278>	Cingula tum solvit, fabriles facta per artes,
<eoban. il. 4.279>	Ferreaque armati munimina pectoris aufert,
<eoban. il. 4.280>	Inde manu quanto telum descenderit ictu
<eoban. il. 4.281>	In latus explorat, pressoque e vulnere demum
<eoban. il. 4.282>	Sanguine, sedando medicamina blanda dolori
<eoban. il. 4.283>	Applicat, a magno quondam Chirone parenti
<eoban. il. 4.284>	Demonstrata suo, nato pater illa reliquit.
<eoban. il. 4.285>	Haec apud illustrem dum sic Menelaon aguntur,
<eoban. il. 4.286>	Corripuere arma interea temeraria Troes
<eoban. il. 4.287>	Exierantque instructa acie: tum abiecta vicissim
<eoban. il. 4.288>	Tela resumebant Danai, rapidisque fremebant
<eoban. il. 4.289>	Agminibus, toto cupientes pectore bellum.
<eoban. il. 4.290>	Aspiceres totis volitantem Agamemnona castris
<eoban. il. 4.291>	Intrepidum, et nulla cessantem parte, nec ipsum
<eoban. il. 4.292>	Detrectantem animo pugnam, sed voce manuque
<eoban. il. 4.293>	Hortantemque viros, properantemque agmina ferro
<eoban. il. 4.294>	Conserere, instructoque capessere milite pugnam.
<eoban. il. 4.295>	Ergo et ferratos currus in gramine, et acres
<eoban. il. 4.296>	Liquit equos, quos Eurymedon Ptolemeia proles
<eoban. il. 4.297>	Piraedae servabat agens, hoc sistere iusso
<eoban. il. 4.298>	Praesentem, pugna fesso sibi membra pedestri,
<eoban. il. 4.299>	Quadriiugem currum, pedes ipse incessit, et omnem
<eoban. il. 4.300>	Instruxit populum, et digessit in agmina certo
<eoban. il. 4.301>	Ordine per turmas equitum peditumque phalangas.
<eoban. il. 4.302>	Quorum quos animo properare in bella videbat,
<eoban. il. 4.303>	Hos prope stans, verbis sic est hortatus amicis:
<eoban. il. 4.304>	Nunc animis opus o socii, nunc pectore firmo,
<eoban. il. 4.305>	Nunc o nunc solitas Argivi promite vires.
<eoban. il. 4.306>	Ab Iove non etenim nobis praesentia deerunt
<eoban. il. 4.307>	Auxilia: ille viros sternet, qui foedera primi
<eoban. il. 4.308>	Rupere, illorum laniabunt corpora saevis
<eoban. il. 4.309>	Unguibus immundae volucres: nos omnibus horum
<eoban. il. 4.310>	Eversis opibus, patrios portabimus Argos
<eoban. il. 4.311>	Navibus uxores, dulcesque per aequora natos.
<eoban. il. 4.312>	Quos vero ignavos belli, timidosque videbat,
<eoban. il. 4.313>	Hos prope stans, verbis castigabat amaris:
<eoban. il. 4.314>	Argivi indecores, ignavi, et inutile vulgus
<eoban. il. 4.315>	Militiae, cur sic stupidi nunc statis, ut actae
<eoban. il. 4.316>	Camporum timidae spaciosa per aequora cervae,
<eoban. il. 4.317>	Fessa quibus totae liquerunt pectora vires?
<eoban. il. 4.318>	Sic vos nunc timidi consistitis, et neque pugnam
<eoban. il. 4.319>	Audetis tentare, nec arma capessere dextris,
<eoban. il. 4.320>	Scilicet expectatis, ut in navalia Troes
<eoban. il. 4.321>	Nostra ruant avidi, dum nobis Iuppiter alto
<eoban. il. 4.322>	Porrigat e coelo relevantem incommoda dextram.
<eoban. il. 4.323>	Talibus ille regens dictis castigat inertes,
<eoban. il. 4.324>	Intrepidos acuit, simul instruit agmina campis
<eoban. il. 4.325>	Densa virum, quos ante volans, circumque vagatus
<eoban. il. 4.326>	Venerat ad, Creta Iovis ex altrice, profectos:
<eoban. il. 4.327>	Qui tum forte viri circum Idomenea superbum
<eoban. il. 4.328>	Arma retractabant: quorum, dux ipse, priores
<eoban. il. 4.329>	Pectus apro similis validum, capere arma iubebat.
<eoban. il. 4.330>	Agmen Meriones extremum auriga coegit.
<eoban. il. 4.331>	Quos ubi conspexit populorum rex Agamemnon,
<eoban. il. 4.332>	Laeticia exultans, sic est affatus amicum:
<eoban. il. 4.333>	Idomeneu, Danaos inter dignissime fortes
<eoban. il. 4.334>	Semper habende mihi, seu nos ad bella profectos
<eoban. il. 4.335>	Militia exercet, seu res quaecunque negoci
<eoban. il. 4.336>	Alterius, seu nos convivia laeta vicissim
<eoban. il. 4.337>	Accipiunt, cum vina aliis miscentur Achivis
<eoban. il. 4.338>	Principibus, neque plena illis crateres Iaccho
<eoban. il. 4.339>	Ponuntur: tibi non secus ac mihi, plena feruntur
<eoban. il. 4.340>	Pocula, tum quantum suasit tibi blanda voluptas
<eoban. il. 4.341>	Atque animus, tantum potes exhaurire bibendo.
<eoban. il. 4.342>	Nunc age, quicquid habes generoso in pectore verae
<eoban. il. 4.343>	Virtutis, prome, et talem te ostende sub armis,
<eoban. il. 4.344>	Qualem saepe soles teipsum iactare loquendo.
<eoban. il. 4.345>	Ad quem respondens Cretae dux inclytus altae:
<eoban. il. 4.346>	Atrida generose, inquit, quem saepe solebas,
<eoban. il. 4.347>	Talem praecipue, me nunc spectabis amicum,
<eoban. il. 4.348>	Ante ut pollicitus de me sum saepe loquendo.
<eoban. il. 4.349>	Quin alios potius tu nunc hortaris Achivos,
<eoban. il. 4.350>	Ut propere assumptis armis fera bella capessant,
<eoban. il. 4.351>	Ut nostris pereant manibus qui foedera primi
<eoban. il. 4.352>	Ruperunt, poenasque suo dent sanguine Troes.
<eoban. il. 4.353>	His dictis animo laetatus abibat Atrides.
<eoban. il. 4.354>	Inde per et cuneos dum lustrat et agmina circum,
<eoban. il. 4.355>	Venit ad Aiaces, qui iam fulgentibus armis
<eoban. il. 4.356>	Stabant instructi, et galeis cava tempora tecti.
<eoban. il. 4.357>	Quorum densae acies peditum longaeque cohortes
<eoban. il. 4.358>	Terga sequebantur. qualem super aequora nubem
<eoban. il. 4.359>	Saepe videt celso scopuli de vertice pastor,
<eoban. il. 4.360>	Contractam Zephyri flatu, et caligine nymbos
<eoban. il. 4.361>	Densentem picea, et saevam minitante procellam:
<eoban. il. 4.362>	Ille specus atque antra petens, pecus omne recludit
<eoban. il. 4.363>	Intus, ut imbelles defendat ab imbribus agnas.
<eoban. il. 4.364>	Talis erat iuvenum stantum sub fortibus armis
<eoban. il. 4.365>	Aiaces comitata duos manus inclyta bello,
<eoban. il. 4.366>	Caeruleis horrens clypeis, et grandibus hastis.
<eoban. il. 4.367>	Hos rex aspiciens animo gavisus Atrides,
<eoban. il. 4.368>	Talibus aggreditur: Danaum decora armipotentum
<eoban. il. 4.369>	Aiaces duo, non equidem vos pluribus aequum est
<eoban. il. 4.370>	Hortari, neque vos iubeo capere arma, quod ipsos
<eoban. il. 4.371>	Vestra sponte satis video pugnare paratos.
<eoban. il. 4.372>	Atque utinam sic diis visum immortalibus esset,
<eoban. il. 4.373>	Summe pater tibi, Phoebe tibi, tibi maxima Pallas,
<eoban. il. 4.374>	Omnibus idem animus, talis foret omnibus ardor
<eoban. il. 4.375>	Pectoribus Danaum, nostris excisa profecto
<eoban. il. 4.376>	Troia brevi caderet manibus. Sic dixit, et ultra
<eoban. il. 4.377>	Progrediens, Pylios ornantem Nestora magnum,
<eoban. il. 4.378>	Hortantemque in bella viros invenit, et ipsis
<eoban. il. 4.379>	Stare duces, clarum Pelagonta, et Alastora fortem,
<eoban. il. 4.380>	Haemonaque. Chromiumque, Biantaque, Chriontemque,
<eoban. il. 4.381>	Dux prudens in fronte equites currusque locavit:
<eoban. il. 4.382>	Extremo pedites instruxit in agmine, belli
<eoban. il. 4.383>	Robur, et auxilii florem: promiscua vulgi
<eoban. il. 4.384>	Corpora clauserat in medio, quibus undique turba
<eoban. il. 4.385>	Inclusis, etiam nolentibus, esset in hostem
<eoban. il. 4.386>	Pugnandi ratio nequaquam libera: demum
<eoban. il. 4.387>	Instructas equitum turmas, qui prima tenebant,
<eoban. il. 4.388>	Frenatos moderentur equos iubet, ut sua quique
<eoban. il. 4.389>	Obtineant loca, ne turbare aut rumpere possint:
<eoban. il. 4.390>	Neve quis aut in equis, aut fretus viribus ultra
<eoban. il. 4.391>	Quam liceat progressus, adactum pugnet in hostem.
<eoban. il. 4.392>	Roboris hoc etenim pacto decedere multum
<eoban. il. 4.393>	Posset, et inciso minuentur in agmine vires.
<eoban. il. 4.394>	Praeterea si quis currum aggrediatur, ut hasta
<eoban. il. 4.395>	Pugnet, et eminus hinc feriat, non cominus hostem.
<eoban. il. 4.396>	Quandoquidem hoc praestet, quandoque hac arte priores
<eoban. il. 4.397>	Innumeras olim nudarint moenibus urbes.
<eoban. il. 4.398>	Hoc tunc ille senex bellorum doctus, et usu
<eoban. il. 4.399>	Militiae assuetus longo, res ordine gessit.
<eoban. il. 4.400>	Quem rex aspiciens animo exultabat Atrides,
<eoban. il. 4.401>	Et prope consistens, verbis affatur amicis:
<eoban. il. 4.402>	Sic tibi magne senex, animi insuperabile robur
<eoban. il. 4.403>	Corporis aequarent vires, et fortior aetas
<eoban. il. 4.404>	Virtutis tam facta tuae generosa iuvaret,
<eoban. il. 4.405>	(Sed te fracta situ premit et cariosa senectus)
<eoban. il. 4.406>	Quam foret utilius defecti viribus aevi
<eoban. il. 4.407>	Destitui quemvis alium, te aetate virentem
<eoban. il. 4.408>	Praestare integrum iuvenili in corpore robur.
<eoban. il. 4.409>	Ad quem respondens sedato pectore Nestor,
<eoban. il. 4.410>	Ipse quoque hoc (inquit) quam vellem maxime Atrida,
<eoban. il. 4.411>	Rursus ad aetatis bona posse priora reverti,
<eoban. il. 4.412>	Qualis eram sumptis quondam iuvenilibus armis,
<eoban. il. 4.413>	Magnanimum cum victor Ereuthaliona peremi.
<eoban. il. 4.414>	Sed non omnia dii tribuunt mortalibus aegris.
<eoban. il. 4.415>	Viribus aetatis quondam viguisse recordor,
<eoban. il. 4.416>	Nunc me senta situ consumit et aegra senectus:
<eoban. il. 4.417>	Non tamen hac etiam nullos aetate labores
<eoban. il. 4.418>	Sustineo: quoties opus est, ad equestria promptus
<eoban. il. 4.419>	Officia, exhortor, iubeo, celer omnibus adsum,
<eoban. il. 4.420>	Consiliis verbisque rego. sunt ista profecto
<eoban. il. 4.421>	Munera iusta senum: pugnent, quibus integer aevi
<eoban. il. 4.422>	Sanguis inest, iustasque dedit fiducia vires.
<eoban. il. 4.423>	Talia dicentem, gavisus liquit Atrides.
<eoban. il. 4.424>	Inde satum Peteo genitore Menesthea, stantem
<eoban. il. 4.425>	Inter Athenaeos proceres, cui divus Ulysses
<eoban. il. 4.426>	Proximus adstabat, quem circum armata fremebat
<eoban. il. 4.427>	Turba Cephalenum, stabant in praelia tantum
<eoban. il. 4.428>	Accinctae hae acies: nec enim vox ulla sub aures
<eoban. il. 4.429>	Venerat ipsorum commissae nuncia pugnae,
<eoban. il. 4.430>	Cum iam prima manu tentarent praelia Troes,
<eoban. il. 4.431>	Argivique alacres. quos ambos rex Agamemnon
<eoban. il. 4.432>	Aspiciens, tali inclamans est voce loquutus:
<eoban. il. 4.433>	Magnanimi Peteos fili diis regis amici,
<eoban. il. 4.434>	Et tu docte dolos struere et componere fraudes,
<eoban. il. 4.435>	Cur ita nunc trepidi stantes aliena manetis
<eoban. il. 4.436>	Auxilia? ut veniant, et primi bella capessant
<eoban. il. 4.437>	Argivorum alii. vos primos esse decebat,
<eoban. il. 4.438>	Qui validum vestris premeretis viribus hostem,
<eoban. il. 4.439>	In prima stantes acie, vos vocibus ardens
<eoban. il. 4.440>	Ad bellum exhortari alios. vos nempe priores
<eoban. il. 4.441>	Percipitis, quae lauta meis convivia mensis
<eoban. il. 4.442>	Ponuntur: vos prima avido bellaria morsu
<eoban. il. 4.443>	Pascitis, assatas carnes: vos pocula primi,
<eoban. il. 4.444>	Et quoties libuit, dulci spumantia Baccho
<eoban. il. 4.445>	Ebibitis. nunc grata forent spectacula vobis,
<eoban. il. 4.446>	Si vos ante decem nostra de gente cohortes
<eoban. il. 4.447>	Impia crudeli committant praelia ferro.
<eoban. il. 4.448>	Talia dicentem, iamdudum lumine torvo
<eoban. il. 4.449>	Inspiciens, contra sapiens sic fatur Ulysses:
<eoban. il. 4.450>	Atrida, quae nunc ratio est quae tale coegit
<eoban. il. 4.451>	Excidere ore tuo verbum, quo in praelia segnes
<eoban. il. 4.452>	Arguis esse animos, ignavaque pectora nobis,
<eoban. il. 4.453>	Arma nec ausuros venientibus obvia ferre
<eoban. il. 4.454>	Armis Dardanidum, durumque lacessere martem?
<eoban. il. 4.455>	Quod si forte voles, atque haec te cura fatigat,
<eoban. il. 4.456>	Specta Telemachi ruiturum in bella parentem,
<eoban. il. 4.457>	Duraque non timida miscentem praelia dextra.
<eoban. il. 4.458>	Tu siquidem falsa es nimis et ventosa loquutus.
<eoban. il. 4.459>	Cuius ut incaluisse animum cognovit, et ira
<eoban. il. 4.460>	Commotum, placide sic est affatus Atrides:
<eoban. il. 4.461>	Dive genus Laertiade, fortissime Ulysse,
<eoban. il. 4.462>	Ne moveare animo: nec enim convicia vere
<eoban. il. 4.463>	Diximus ulla tibi, nec te pugnare iubemus,
<eoban. il. 4.464>	Quandoquidem mihi nota fides tua, certa voluntas,
<eoban. il. 4.465>	Et quam consiliis praestes, quae prorsus ab omni
<eoban. il. 4.466>	Seditione vacent, sed quae sint libera rebus
<eoban. il. 4.467>	Utilibus coniuncta, et quae tibi cunque probantur,
<eoban. il. 4.468>	Nos eadem sequimur. Tu nunc age perge, parata
<eoban. il. 4.469>	Arma capesse manu: mihi si quod inutile verbum
<eoban. il. 4.470>	Excidit, in melius venientia tempora vertent,
<eoban. il. 4.471>	Et facient meliora dei, quae vana fuerunt.
<eoban. il. 4.472>	Sic ait, hos linquens: aliosque subinde petivit,
<eoban. il. 4.473>	Atque ita magnanimum pergens Diomedea, forti
<eoban. il. 4.474>	Tydeo genitum, stantes in pulvere currus
<eoban. il. 4.475>	Quadrupedum frenis aptantem offendit, et ipsi
<eoban. il. 4.476>	Astantem Sthenelum Capaneo patre creatum:
<eoban. il. 4.477>	Hos quoque conspiciens, dictis affatur acerbis:
<eoban. il. 4.478>	Heu factum indignum te Tydeos inclyte fili,
<eoban. il. 4.479>	Quid trepidas? quis te subita formidine captum
<eoban. il. 4.480>	Invasit timor? aut cur nunc ignave moraris?
<eoban. il. 4.481>	Si tibi forte viam faciant, aliique priores
<eoban. il. 4.482>	Praelia committant, non sic metuisse decebat
<eoban. il. 4.483>	Tydeo forti genitum, qui solus in hostes
<eoban. il. 4.484>	Saepe ruens, pro dilectis pugnabat amicis:
<eoban. il. 4.485>	Ut referunt, qui facta viri durosque labores
<eoban. il. 4.486>	Viderunt. neque enim visus neque cognitus unquam
<eoban. il. 4.487>	Ille mihi est. sed sic aliorum sermo ferebat.
<eoban. il. 4.488>	Quanquam olim claras advenerit ille Mycenas,
<eoban. il. 4.489>	Pacificus, cum divino Polynice receptus
<eoban. il. 4.490>	Hospitio, quando auxilia et socia arma petebant,
<eoban. il. 4.491>	Sacra subacturi Thebarum moenia bello.
<eoban. il. 4.492>	Nec labor obtinuisse fuit, quaecunque petebant,
<eoban. il. 4.493>	De coelo nisi forte minax mala signa dedisset
<eoban. il. 4.494>	Iuppiter. Ipsi autem nostra e regione profecti
<eoban. il. 4.495>	Postquam ad iunciferas Aesopi fluminis undas
<eoban. il. 4.496>	Venerunt, magni misere Etheoclis ad urbem
<eoban. il. 4.497>	Tydea legatum Danai, tunc ille profectus,
<eoban. il. 4.498>	Postquam Thebarum Cadmeida venit in urbem,
<eoban. il. 4.499>	Oedipodionidas complures repperit, illic
<eoban. il. 4.500>	Laeta frequentantes positis convivia mensis:
<eoban. il. 4.501>	Nec timuit, multos quamvis, et solus, et hospes,
<eoban. il. 4.502>	In quaecunque volet subitae discrimina pugnae
<eoban. il. 4.503>	Irritare animos, verbisque lacessere martem:
<eoban. il. 4.504>	Atque ut quemque lacessierat. sic viribus audax
<eoban. il. 4.505>	Vicit, et optatum multis tulit unus honorem:
<eoban. il. 4.506>	Adfuit illi adeo praesenti numine Pallas.
<eoban. il. 4.507>	Quam rem sicut erat, non aequa mente ferentes
<eoban. il. 4.508>	Cadmei cives, equitum genus acre virorum,
<eoban. il. 4.509>	Insidias posuere viro per nota viarum
<eoban. il. 4.510>	Lustra reversuro, quinquaginta arma ferentes
<eoban. il. 4.511>	Egregios iuvenes, duo quos duxere magistri,
<eoban. il. 4.512>	Maeon Haemonides diis immortalibus aequus,
<eoban. il. 4.513>	Et satus Autophono Lycophantes, marte superbus:
<eoban. il. 4.514>	Quos omnes Tydeus fato multavit acerbo,
<eoban. il. 4.515>	Prodigiis divum fidens. ex omnibus unum
<eoban. il. 4.516>	Maeona dimisit salvum, qui fortia facta
<eoban. il. 4.517>	Nunciet ista domum. talis fuit ille deorum
<eoban. il. 4.518>	Auxilio Tydeus Aetolus. at aeditus illo
<eoban. il. 4.519>	Filius, ut bello minor est patre, sic ubi verbis
<eoban. il. 4.520>	Est opus, artifici praestat ratione loquendi.
<eoban. il. 4.521>	Talia dicentem nihil ausus reddere contra
<eoban. il. 4.522>	Fortis Tydides, venerandi iurgia regis
<eoban. il. 4.523>	(Ut decuit) veritus. contra quem filius orsus
<eoban. il. 4.524>	Magnanimi Capanei: Noli, inquit, rex Agamemnon
<eoban. il. 4.525>	Falsa loqui. nam nos nostrorum facta parentum
<eoban. il. 4.526>	Vincimus, et rerum gestarum nomine, et ampla
<eoban. il. 4.527>	Laude gerendarum, famaeque recentis honore.
<eoban. il. 4.528>	Nos quoque si septem claudentia moenia portas
<eoban. il. 4.529>	Bello adiissemus, multo hac virtute minorem
<eoban. il. 4.530>	Ducentes populum, tamen illo martia Thebas
<eoban. il. 4.531>	Claustra ruissemus, neque nos pia numina divum
<eoban. il. 4.532>	Nec Iovis auxilii fiducia deseruisset.
<eoban. il. 4.533>	Nunc illi nimium temeraria bella moventes,
<eoban. il. 4.534>	Stulticia periere sua. ne patribus ergo
<eoban. il. 4.535>	Imperti, quam nos laudem virtute meremur.
<eoban. il. 4.536>	Ad quem respiciens Diomedes lumine torvo,
<eoban. il. 4.537>	Quin tacuisse, inquit, melius fuit, altaque magni
<eoban. il. 4.538>	Principis ad sacram duxisse silentia vocem.
<eoban. il. 4.539>	Nec merito magno succenseat ullus Atridae,
<eoban. il. 4.540>	Culpatumve velit, me iudice, quando coactos
<eoban. il. 4.541>	Concitet in bellum populos, atque agmina Graium.
<eoban. il. 4.542>	Quem, si foedifragos devincant Troas Achivi,
<eoban. il. 4.543>	Et sacrum capiant victricibus Ilion armis,
<eoban. il. 4.544>	Gloria perpetua, et decus immortale sequetur:
<eoban. il. 4.545>	Dedecus extremum, si nos fata impia vinci
<eoban. il. 4.546>	Annuerint. sed nos age, dum virtutis avitae
<eoban. il. 4.547>	Arma capessamus memores. Sic dixit, et alto
<eoban. il. 4.548>	Desiliens curru, concussit pondere terram
<eoban. il. 4.549>	Armorum, sonituque gravi conterruit aures
<eoban. il. 4.550>	Atque animos et corda virum. tum protinus omnes
<eoban. il. 4.551>	Instructae properare acies, et in arma vicissim
<eoban. il. 4.552>	Certantes ruere, hortari propellere regum
<eoban. il. 4.553>	Quisque suos, totum consternere milite campum.
<eoban. il. 4.554>	Non secus ac tumidae Zephyro feriente procellae
<eoban. il. 4.555>	Aequoris ingentes volvunt ad littora fluctus,
<eoban. il. 4.556>	Cum trudunt alios alii, franguntur acutis
<eoban. il. 4.557>	Cautibus illisi, crebro sonat omne tumultu
<eoban. il. 4.558>	Littus, et obiectae spumant aspergine moles.
<eoban. il. 4.559>	Talis erat strepitusque ducum, clamorque iubentum
<eoban. il. 4.560>	Agmina densari, et cuneis invadere in hostem.
<eoban. il. 4.561>	Verum alii signis taciti sub euntibus ibant,
<eoban. il. 4.562>	Et compressa metu tenuere silentia Graii,
<eoban. il. 4.563>	Quippe duces veriti. potuisses dicere tantam
<eoban. il. 4.564>	Haudquaquam esse manum populi. sed et arma corusca
<eoban. il. 4.565>	Luce refulgebant, quibus ille exercitus esset
<eoban. il. 4.566>	Ornatus, toto radiantibus aere catervis,
<eoban. il. 4.567>	At contra ingenti Troes clamore ruebant,
<eoban. il. 4.568>	Assimiles ovium gregibus, quas clausit in altis
<eoban. il. 4.569>	Dives opum pastor stabulis, ubi turgida praebent
<eoban. il. 4.570>	Ubera mulgenti, si quas audire gementum
<eoban. il. 4.571>	Contigit agnorum voces, tum protinus ipsae
<eoban. il. 4.572>	Assiduis stabula et caulas balatibus implent.
<eoban. il. 4.573>	Talis erat Troum sociata per agmina clamor,
<eoban. il. 4.574>	Dissimilis tamen, haud etenim fuit omnibus idem
<eoban. il. 4.575>	Tot modo linguarum populis, et ab orbe profectis
<eoban. il. 4.576>	Diverso, sic quique suo se more ferebant.
<eoban. il. 4.577>	Troas in arma furor stimulat Mavortis anhelos,
<eoban. il. 4.578>	Glauca truces animos incendit Pallas Achivis,
<eoban. il. 4.579>	Terror et ultrices dirae comitantur utrosque,
<eoban. il. 4.580>	Et moto gaudens vadit Discordia bello,
<eoban. il. 4.581>	Et soror atque comes viricidae proxima Marti,
<eoban. il. 4.582>	Parva metu primo, mox sese attollit in auras,
<eoban. il. 4.583>	Ingrediturque solo, et caput inter nubila condit.
<eoban. il. 4.584>	Haec dea tum populi per castra utriusque citatis
<eoban. il. 4.585>	Passibus incedens, odium serit, excitat iras,
<eoban. il. 4.586>	Unde moverentur lachrymae gemitusque virorum.
<eoban. il. 4.587>	Postquam descendere acies unius in aequam
<eoban. il. 4.588>	Planiciem campi, tum scuta minantia scutis
<eoban. il. 4.589>	Coniecti, feriunt hastis, animisque furorem
<eoban. il. 4.590>	Concipiunt, saevae gliscunt in cordibus irae.
<eoban. il. 4.591>	Tum clypeis motu ingenti et clamore frementes
<eoban. il. 4.592>	Concurrere cavis, hinc verbera saeva ferentum
<eoban. il. 4.593>	Audiri voces caeptae, gemitusque cadentum.
<eoban. il. 4.594>	Sanguinis hinc nigri per terram effervere rivi:
<eoban. il. 4.595>	Non secus ac rapidi summis de montibus amnes
<eoban. il. 4.596>	Praecipitant, unamque omnes in valle lacunam
<eoban. il. 4.597>	Insinuant, ruptis adeo torrentibus undis
<eoban. il. 4.598>	Ingenti sonitu, procul ut de vertice pastor
<eoban. il. 4.599>	Audiat aerio. sic tunc per mutua caedem
<eoban. il. 4.600>	Vulnera miscentum clamor quatit horridus aures.
<eoban. il. 4.601>	Primus ibi Antilochus pugnantem fortiter inter
<eoban. il. 4.602>	Confertos acie prima, pulchrisque ferentem
<eoban. il. 4.603>	Armis corpora tecta Thalysiaden Echepolum
<eoban. il. 4.604>	Corripuit, cristaque trahens afflixit equina,
<eoban. il. 4.605>	Donec in adversam telum immedicabile frontem
<eoban. il. 4.606>	Impulit, et fracto transegit in ossa cerebro.
<eoban. il. 4.607>	Ille oculis durae caligine mortis oborta,
<eoban. il. 4.608>	Sicut vasta suis e sedibus eruta turris
<eoban. il. 4.609>	Concidit, et sterilem moribundus calcat arenam.
<eoban. il. 4.610>	Cuius ut aspexit fusum tellure cadaver.
<eoban. il. 4.611>	Chalcodontiades princeps Elephenor Abantum,
<eoban. il. 4.612>	Corripiens pede, perque hostes perque arma trahebat,
<eoban. il. 4.613>	Ipsius exuviis cupiens spoliisque potiri.
<eoban. il. 4.614>	Sed causa exitii misero fuit ista cupido.
<eoban. il. 4.615>	Namque videns corpus confossi exangue trahentem,
<eoban. il. 4.616>	In latus, egregius telum contorsit Agenor,
<eoban. il. 4.617>	Qua nudum clypeo patuit, terraque reliquit
<eoban. il. 4.618>	Confossum diro letalis acumine ferri.
<eoban. il. 4.619>	Tum super amborum subito exitiosa coorta est
<eoban. il. 4.620>	Pugna cadaveribus, Troianos inter et acres
<eoban. il. 4.621>	Graiugenas, certatim in vulnera more luporum
<eoban. il. 4.622>	Mutua grassantes, mistaque in strage virum vir
<eoban. il. 4.623>	Quem feriat legit. hic natum Anthemione superbo
<eoban. il. 4.624>	Mortifero occidit ferro Telamonius Aiax,
<eoban. il. 4.625>	Florentem iuvenilis adhuc Simoision aevi
<eoban. il. 4.626>	Munere, necdum etiam taedis genialibus auctum.
<eoban. il. 4.627>	Quem quondam viridi descendens mater ab Ida,
<eoban. il. 4.628>	Adductura domum pecudes de more paternas,
<eoban. il. 4.629>	In gelida enixa est ripa Simoentis amoeni,
<eoban. il. 4.630>	Et dedit hoc illi fluvii de nomine nomen.
<eoban. il. 4.631>	Sed tamen ille suis alimenta parentibus olim
<eoban. il. 4.632>	Reddere non potuit, quando brevioribus illum
<eoban. il. 4.633>	Vita tulit spaciis, hostili cuspide caesum.
<eoban. il. 4.634>	Sese etenim contra venienti maximus Aiax,
<eoban. il. 4.635>	Pectoris in dextra percussit parte papillam,
<eoban. il. 4.636>	Tam validis vibrans ferratam viribus hastam,
<eoban. il. 4.637>	Ut gravis ex humero extaret pars altera teli.
<eoban. il. 4.638>	Ille cadens moribundus humum concussit, ut altis
<eoban. il. 4.639>	Nixa cacuminibus, ripaeque agnata palustri
<eoban. il. 4.640>	Populus, armatis decus accessura quadrigis,
<eoban. il. 4.641>	Atque orbes olim curvos actura rotarum,
<eoban. il. 4.642>	Quam faber accisam ferro deiecit acuto.
<eoban. il. 4.643>	Illa iacens, fluvii steriles arescit ad undas.
<eoban. il. 4.644>	Taliter Anthemiden Simoision exuit armis,
<eoban. il. 4.645>	Et vita simul, aethereum genus inclytus Aiax.
<eoban. il. 4.646>	Antiphus ista videns, telum iaculatus in hostem
<eoban. il. 4.647>	Priamedes torquet: quod aberrans, non tamen ipsum
<eoban. il. 4.648>	Perculit Aiacem, sed plurima corpora praeter
<eoban. il. 4.649>	Missilis hasta volans, in Leuci corpore pulchro
<eoban. il. 4.650>	Haesit, et astuti comitem percussit Ulyssis,
<eoban. il. 4.651>	Ultima qua mollem constringunt ilia ventrem,
<eoban. il. 4.652>	Tunc forte occisi corpus deforme trahentem,
<eoban. il. 4.653>	Quod iuxta tum procubuit: dextramque remisit.
<eoban. il. 4.654>	Postquam Ithacus cari mortem cognovit amici,
<eoban. il. 4.655>	Impatiens animi, et furibunda percitus ira,
<eoban. il. 4.656>	Armatus nitido aere, furens prima agmina cursu
<eoban. il. 4.657>	Irruit, et prope congressus pugnantibus, hastam,
<eoban. il. 4.658>	Concutit, observans quem fixum cuspide leto
<eoban. il. 4.659>	Destinet. at sese venienti, Troes ab ictu
<eoban. il. 4.660>	Subducunt, dextramque viri fugere, sed actum
<eoban. il. 4.661>	Aera per vacuum valido libramine telum,
<eoban. il. 4.662>	Forte nothum Priami letali vulnere fixum
<eoban. il. 4.663>	Democoonta ferit, pulchra qui nuper Abydo
<eoban. il. 4.664>	Venerat, adducens celerum pulchrum agmen equorum.
<eoban. il. 4.665>	Huic, ut erat socii casu indignatus Ulysses,
<eoban. il. 4.666>	Mortiferum telum per tempus adegit utrunque.
<eoban. il. 4.667>	Ille, ubi perpetuam traxerunt lumina noctem,
<eoban. il. 4.668>	Ingenti cecidit sonitu, super arma recumbens.
<eoban. il. 4.669>	Quo casu stupefacti animis, retulere citatum
<eoban. il. 4.670>	Agmina prima pedem: retro simul inclytus Hector
<eoban. il. 4.671>	Cessit. at Argivi vasto clamore frequentes,
<eoban. il. 4.672>	Corpora caesorum exuviis spolianda trahebant.
<eoban. il. 4.673>	Et iam longius evecti, cedentibus ultro
<eoban. il. 4.674>	Instantes, pavidos urgebant undique Troas.
<eoban. il. 4.675>	Quae procul aspiciens ex altae culmine Troiae,
<eoban. il. 4.676>	Indignans animo, sic est affatus Apollo.
<eoban. il. 4.677>	Eia alacres iterum validis insurgite in hostem
<eoban. il. 4.678>	Viribus, o celerum domitores nuper equorum.
<eoban. il. 4.679>	State viri, pugnae memores, nec cedite Graiis
<eoban. il. 4.680>	Turpiter: haud etenim est illis in pectore ferrum,
<eoban. il. 4.681>	Nec fabricata gerunt invicto corpora saxo,
<eoban. il. 4.682>	Quae nequeant ferro violari, aut vincier armis.
<eoban. il. 4.683>	Sed neque pulchricomae Thetidis divinus Achilles
<eoban. il. 4.684>	Filius in pugnam venit, sed moestus acerbum
<eoban. il. 4.685>	Luget apud naves irato corde dolorem.
<eoban. il. 4.686>	Sic deus excelsa palantes Troas ab urbe
<eoban. il. 4.687>	Alloquitur, contra Iovis inclyta filia Pallas
<eoban. il. 4.688>	Incitat, incedens inter conserta suorum
<eoban. il. 4.689>	Agmina Graiugenum, si quos a parte laborum
<eoban. il. 4.690>	Cessantes, tota videat desistere pugna.
<eoban. il. 4.691>	Hic Amarynciden fato crudelis acerbo
<eoban. il. 4.692>	Parca tulit, captum Diorea namque molari
<eoban. il. 4.693>	Percussit saxo, tereti qua dextera talo
<eoban. il. 4.694>	Sura coit, Thracum ductor, qui nuper ab Aeno
<eoban. il. 4.695>	Venerat Imbrasides Piros: et cruris utrunque
<eoban. il. 4.696>	Perfregit misero nervum, simul ossa molesto
<eoban. il. 4.697>	Pondere contrivit. nec eo contentus, in udo
<eoban. il. 4.698>	Pulvere deiectum foede, sociisque supinas
<eoban. il. 4.699>	Tendentem cum voce manus, iamque aegra trahentem
<eoban. il. 4.700>	Effugiente anima suspiria, corripit hasta
<eoban. il. 4.701>	Confodiens medii per puncta tenerrima ventris.
<eoban. il. 4.702>	Lubrica mortifero de vulnere protinus exta
<eoban. il. 4.703>	Defluxere solo, nox illum ferrea texit,
<eoban. il. 4.704>	Luminaque aeternae clauserunt fessa tenebrae.
<eoban. il. 4.705>	Laetum successu, et perfecta caede ferocem,
<eoban. il. 4.706>	Aetolus mucronem Theas everberat hastae,
<eoban. il. 4.707>	Transadigens teretem per pectoris ossa papillam,
<eoban. il. 4.708>	Et stetit in medio ferrum pulmone retentum.
<eoban. il. 4.709>	Inde Thoas prope succedens, de pectore ferrum
<eoban. il. 4.710>	Educens, validum vagina liberat ensem,
<eoban. il. 4.711>	Et medium latus Imbrasidae ferus haurit, et illi
<eoban. il. 4.712>	Eripit effugientem animam: conatus et arma
<eoban. il. 4.713>	Exuere, haud potuit. nec enim paterentur amici,
<eoban. il. 4.714>	Exanimem stantes circum, corpusque tuentes,
<eoban. il. 4.715>	Arte capillati Thraces, et longa ferentes
<eoban. il. 4.716>	Spicula, propellunt praestantem robore multo
<eoban. il. 4.717>	Illustremque virum, et multa virtute potentem.
<eoban. il. 4.718>	Talia per totos edebant funera campos
<eoban. il. 4.719>	Thraces, et aerati fulgentia corpora Epaei
<eoban. il. 4.720>	Ductores, multique alii per honesta cadebant
<eoban. il. 4.721>	Vulnera, nec quisquam reprehenderit ulla virorum
<eoban. il. 4.722>	Facta, per illorum quisquis media agmina tutus
<eoban. il. 4.723>	Transierit, nullo violatus corpora telo,
<eoban. il. 4.724>	Quemque suis manibus deduceret inclyta Pallas,
<eoban. il. 4.725>	Ipsius hostiles prohibens a corpore dextras:
<eoban. il. 4.726>	Tot iacuere solo caesorum milia Troum,
<eoban. il. 4.727>	Argivumque, die quos bellum absumpserat isto.