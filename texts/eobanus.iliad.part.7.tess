<eoban. il. 7.1>	Haec simul admonuit, bello fortissimus Hector
<eoban. il. 7.2>	Et Paris, egressi portis, in aperta ruebant
<eoban. il. 7.3>	Agmina, et intrepido repetebant praelia cursu:
<eoban. il. 7.4>	Qualem saepe deus fessis immittere nautis,
<eoban. il. 7.5>	Longa per immensi luctantibus aequora ponti,
<eoban. il. 7.6>	Aut Eurum Zephyrumve solet, qui membra laborum
<eoban. il. 7.7>	Fessa levet, facilemque ferat per marmora cursum:
<eoban. il. 7.8>	Tales tum Phrygibus fratres duo in arma ruentes
<eoban. il. 7.9>	Esse videbantur. primumque ibi versus in hostem
<eoban. il. 7.10>	Fulmineo Paris ense, Menesthion excipit, ipsum
<eoban. il. 7.11>	Regis Areithoi, formosae et Philomedusae
<eoban. il. 7.12>	Semine progenitum, qui pulchra habitarat in Arne.
<eoban. il. 7.13>	Strennuus hinc Hector gladio ferit Eioneum,
<eoban. il. 7.14>	Thoracem galeamque inter mucrone recepto.
<eoban. il. 7.15>	At satus Hippolocho Glaucus, Lycia agmina ducens,
<eoban. il. 7.16>	Iphinoum medio in pugnae fervore peremit
<eoban. il. 7.17>	Dexiaden, feriens hasta, detraxit equorum
<eoban. il. 7.18>	Tergoribus, quibus insiliens insederat ille.
<eoban. il. 7.19>	Sic igitur Danaos spectans dea glauca cadentes
<eoban. il. 7.20>	In pugna, mox coelum et Olympia templa relinquens,
<eoban. il. 7.21>	Ilion, et sacram Troiae descendit ad urbem.
<eoban. il. 7.22>	Huic, qui Pergamea pugnam spectabat ab arce,
<eoban. il. 7.23>	Quique suos cuperet pugnando vincere Troas,
<eoban. il. 7.24>	Obvius e Troia descendens ibat Apollo.
<eoban. il. 7.25>	Hique ubi convenere sacrae sub tegmine fagi,
<eoban. il. 7.26>	Hanc prior alloquitur rex et Iove natus Apollo:
<eoban. il. 7.27>	Quid tu, inquit, Iove nata leves delapsa per auras
<eoban. il. 7.28>	Hic ades? et quae nunc animo sententia surgit?
<eoban. il. 7.29>	Quidve paras? quae magna tuo sub pectore versas?
<eoban. il. 7.30>	Nunquid enim Danais cupis ut victoria cedat
<eoban. il. 7.31>	Pulchra tuis, Troasque meos ut perdere possis?
<eoban. il. 7.32>	Quin si me audieris, et in hoc mea sana sequaris
<eoban. il. 7.33>	Consilia, iniecto dirimamus foedere bellum
<eoban. il. 7.34>	Praestiterit, nec deinde hodie pugnare sinamus
<eoban. il. 7.35>	Amplius hos pugnaturos post, donec ad imum
<eoban. il. 7.36>	(Quando ita nunc vobis cordi est, ea cura fatigat)
<eoban. il. 7.37>	Argivi proceres Neptunia Pergama vertant.
<eoban. il. 7.38>	Huic dea glauca oculos respondens talia fatur:
<eoban. il. 7.39>	Haec eadem mihi pulchra animo sententia visa est,
<eoban. il. 7.40>	Quam loqueris, coelumque ideo superosque reliqui,
<eoban. il. 7.41>	Troianos Danaosque petens, bellumque revisens.
<eoban. il. 7.42>	Sed qua tu ratione viros avertere bello,
<eoban. il. 7.43>	Quoque modo censes haec praelia posse morari?
<eoban. il. 7.44>	Hectoris (inquit Apollo) animum, nova semper amantem,
<eoban. il. 7.45>	Inducamus, ut Argivis ex omnibus unum
<eoban. il. 7.46>	Provocet, ut secum solo in certamine solus,
<eoban. il. 7.47>	Et dubium solis martem experiatur in armis.
<eoban. il. 7.48>	Illius a Danai virtute et pectore moti
<eoban. il. 7.49>	Magnanimo, mittant aliquem qui congrediatur
<eoban. il. 7.50>	Magno Priamidae, nec sit vir inutilis armis.
<eoban. il. 7.51>	Sic ait. at Pallas Phoebi rata dicta probavit,
<eoban. il. 7.52>	Atque hic Priamides Helenus, cum certa deorum
<eoban. il. 7.53>	Colligeret decreta animis, adit Hectora fratrem,
<eoban. il. 7.54>	Atque ait: O magni Priami clarissime fili,
<eoban. il. 7.55>	Consilio pare, quod nunc tibi frater amicum
<eoban. il. 7.56>	Adfero: fac reliquos omnes consistere Troas
<eoban. il. 7.57>	Et Danaos retro, pugnamque inhibere quietos:
<eoban. il. 7.58>	Tu deinde e Danais, qui se fortissima iactet
<eoban. il. 7.59>	Arma movere, voca, qui se tibi conferat uni,
<eoban. il. 7.60>	Et solus conferre manum sciat, audeat, optet.
<eoban. il. 7.61>	Nec mortem metuas: non hic tibi debita vitae
<eoban. il. 7.62>	Fata modum statuunt, crede Hector vera monenti.
<eoban. il. 7.63>	Vocem ego percepi, statuentum talia divum.
<eoban. il. 7.64>	Audiit haec animo exultans laetissimus Hector,
<eoban. il. 7.65>	In medios vadens cuneos, media agmine Troum,
<eoban. il. 7.66>	Utque retro sessum concedant innuit hasta,
<eoban. il. 7.67>	Quam dextra tulit: ac illi data iussa capessunt.
<eoban. il. 7.68>	Nec secus ipse suos consistere iussit Atrides,
<eoban. il. 7.69>	Ordine praescripto. quae dum sic cuncta geruntur,
<eoban. il. 7.70>	Pallas et arcitenens in sacrae culmina fagi
<eoban. il. 7.71>	Vulturibus similes, armata utrinque sedebant
<eoban. il. 7.72>	Agmina spectantes laeti, quae plurima ferro
<eoban. il. 7.73>	Horrebant, clypeis, gladiis, mucronibus, hastis.
<eoban. il. 7.74>	Qualis ubi ex imo Boreas ciet aequora fundo,
<eoban. il. 7.75>	Immensosque iacit fluctus, ferit alta procellis
<eoban. il. 7.76>	Littora, et insani reclamant murmura ponti:
<eoban. il. 7.77>	Tales tum Troianae acies Danaumque fuerunt.
<eoban. il. 7.78>	Hector ibi in medium pulchris progressus in armis,
<eoban. il. 7.79>	Utraque prospiciens, sic utraque ad agmina fatur:
<eoban. il. 7.80>	Auscultate viri Troes, Danaique superbi,
<eoban. il. 7.81>	Quae mihi nunc animus iuvenili in pectore dictat,
<eoban. il. 7.82>	Et proferre iubet: Nuper Saturnius icta
<eoban. il. 7.83>	Foedera turbavit nobis utrisque malignus,
<eoban. il. 7.84>	Ut vos aut omnes perimatis Troas, et urbem
<eoban. il. 7.85>	Aequetisque solo, flammaque cremetis acerba,
<eoban. il. 7.86>	Aut nos cum vestris vos manibus excindamus.
<eoban. il. 7.87>	Nunc, quia vobiscum sunt praestantissima Graium
<eoban. il. 7.88>	Pectora, sunt animi mavortis amore potentes,
<eoban. il. 7.89>	Invictique manu proceres, nunc si quis in illis
<eoban. il. 7.90>	Qui conferre manum mecum volet, audeat, optet,
<eoban. il. 7.91>	Solus cum solo procedat, legibus aequis
<eoban. il. 7.92>	Quas referam, quarum Saturnius aequus utrisque
<eoban. il. 7.93>	Testis erit. Si me ille sua confecerit hasta,
<eoban. il. 7.94>	Abstuleritque animam, pulchris contentus in armis
<eoban. il. 7.95>	Detractis abeat, navesque hinc portet ad altas,
<eoban. il. 7.96>	Corpus inane domum reddat, cui iusta cremantes
<eoban. il. 7.97>	Condentesque solo Troiani funera solvant.
<eoban. il. 7.98>	Si vero (quae fata ferat mihi dexter Apollo)
<eoban. il. 7.99>	Quisquis erit nostrae cadet ictus robore dextrae,
<eoban. il. 7.100>	Arma tulisse satis fuerit mihi, et illa ego victor
<eoban. il. 7.101>	Iusta trophaea locans, ad Apollinis atria figam,
<eoban. il. 7.102>	Funeribus reddam iustis exangue cadaver:
<eoban. il. 7.103>	Aut si forte volent criniti tempora Achaei,
<eoban. il. 7.104>	Ad naves referant pulchras, condantque sepulchro,
<eoban. il. 7.105>	Et monumenta locent longos abitura sub annos,
<eoban. il. 7.106>	Hellespontiaci primam sub littoris oram,
<eoban. il. 7.107>	Praeter ut haec olim qui forsan littora nautae
<eoban. il. 7.108>	Transibunt, remisque legent vada caerula ponti
<eoban. il. 7.109>	Spectantes tumulum, sic secum dicere possint:
<eoban. il. 7.110>	Hic situs est vir in arma potens, et maximus olim,
<eoban. il. 7.111>	Quem sibi congressum occidit fortissimus Hector.
<eoban. il. 7.112>	Dixerit haec aliquis, mea semper gloria vivet.
<eoban. il. 7.113>	Sic ait: alta viri tenuere silentia, nec quem
<eoban. il. 7.114>	Detrectare pudor sinit, aut timor esse ferocem.
<eoban. il. 7.115>	Tum minor Atrides, alto suspiria ducens
<eoban. il. 7.116>	Pectore, et exurgens, sic exprobravit Achivis:
<eoban. il. 7.117>	O verbis animosi altis, at pectora fracti.
<eoban. il. 7.118>	Quis vos aut non dicat Acheidas? aut quis Achaeos
<eoban. il. 7.119>	Vos vocet? en quo verba, et iurgia plena minarum?
<eoban. il. 7.120>	O grave flagitium, grave dedecus, hocne feremus?
<eoban. il. 7.121>	Nemo sit e Danais tam praestans pectore, nemo
<eoban. il. 7.122>	Tam sibi confidens, ut de tot millibus unus
<eoban. il. 7.123>	Audeat Hectoreis occurrere viribus? o si
<eoban. il. 7.124>	In tellurem et aquam redeatis muta sedentes
<eoban. il. 7.125>	Corpora, et ignavi, timidi, sine nomine ventres:
<eoban. il. 7.126>	Ipse ego ne desim decori patriaeque meoque,
<eoban. il. 7.127>	Induor arma resumpta, nec obvius ire recuso.
<eoban. il. 7.128>	Cui meritam ventura ferat victoria laudem,
<eoban. il. 7.129>	In manibus positum est, et in aequo numine divum.
<eoban. il. 7.130>	Sic ait, incusans, simul arma abiecta resumens
<eoban. il. 7.131>	Induit. At Menelae tibi lux illa fuisset
<eoban. il. 7.132>	Ultima, sub manibus, fortique sub Hectoris hasta,
<eoban. il. 7.133>	Robore quod valido te longe fortior esset,
<eoban. il. 7.134>	Si te non Danaum tenuissent fortiter ausum
<eoban. il. 7.135>	Primores, et pulchra retro tua facta tulissent:
<eoban. il. 7.136>	Praecipue Atrides Agamemnon, ille furentem
<eoban. il. 7.137>	Corripiens fratris dextram, compescuit iram
<eoban. il. 7.138>	Ipsius, hoc sermone domans, animumque ferocem.
<eoban. il. 7.139>	Insanis Menelae, nec aut quo progrediare,
<eoban. il. 7.140>	Aut quod opus conere vides. quin abiice porro
<eoban. il. 7.141>	Stultum istum fervorem animi, nec te meliori
<eoban. il. 7.142>	Congredere, aut conferre stude, certaminis ergo:
<eoban. il. 7.143>	Praecipue cum Priamida, quem Graia iuventus
<eoban. il. 7.144>	Tota reformidat, quem bello invictus Achilles
<eoban. il. 7.145>	Nonnunquam exhorrere solet, cum te sit Achilles
<eoban. il. 7.146>	Fortior, et longe sumptis praestantior armis.
<eoban. il. 7.147>	Nunc age te recipe, et retro concede quiescens
<eoban. il. 7.148>	Cum reliquis. nos hinc aliquem, qui fortibus armis
<eoban. il. 7.149>	Hectora stare queat contra, inveniemus Achivum
<eoban. il. 7.150>	E numero. quamvis etenim sit strennuus Hector,
<eoban. il. 7.151>	Aequo animo tamen abscedet: modo vivere detur.
<eoban. il. 7.152>	Affirmare ausim, magnas diis insuper ipsis
<eoban. il. 7.153>	Acturum cupide curvato poplite grates.
<eoban. il. 7.154>	Sic ait, et placido persuasit pectore fratri.
<eoban. il. 7.155>	(Nam bona erat, multumque decentia verba loquutus)
<eoban. il. 7.156>	Hoc laeti videre tui Menelae ministri,
<eoban. il. 7.157>	Armaque deponunt humeris, paulo ante resumpta.
<eoban. il. 7.158>	Tum gravis assurgens sedato pectore Nestor,
<eoban. il. 7.159>	Verba facit, tali compellans voce sedentes:
<eoban. il. 7.160>	O facinus, Danai, non aequa mente ferendum.
<eoban. il. 7.161>	Quantus enim luctus complebit Acheida terram,
<eoban. il. 7.162>	Quo moerore animi senior sua pectora Peleus
<eoban. il. 7.163>	Conficiet? qui consilio bonus, imperioque
<eoban. il. 7.164>	Myrmidonum regit et coetus, et sceptra gubernat,
<eoban. il. 7.165>	Aeacides Peleus: a quo cum multa rogatus
<eoban. il. 7.166>	De vestris genere, ac patria, patribusque fuissem,
<eoban. il. 7.167>	Omnia me laetus referentem audivit, et illi
<eoban. il. 7.168>	Gloria virtutis vestrae fuit una voluptas.
<eoban. il. 7.169>	Idem ubi nunc fortes inter tot milia Graios
<eoban. il. 7.170>	Non audere aliquem contra stare Hectora fortem
<eoban. il. 7.171>	Audiet heu quales lachrymas, heu qualia ab imo
<eoban. il. 7.172>	Tristia fata querens, suspiria pectore ducet?
<eoban. il. 7.173>	Heu quoties indigna ferens haec facta, seniles
<eoban. il. 7.174>	In coelum cum voce manus attollet, ab ipsis
<eoban. il. 7.175>	Diis orans, ut se potius sub tartara mittant,
<eoban. il. 7.176>	Quam sic ut videat Danaos maioribus ipsos
<eoban. il. 7.177>	Degenerare suis. quod si mihi Iuppiter annos
<eoban. il. 7.178>	Praeteritos referat, si Pallas amica iuventam
<eoban. il. 7.179>	Restituat, talem faciat me magnus Apollo
<eoban. il. 7.180>	Qualis eram quando Pylios atque Arcadas inter
<eoban. il. 7.181>	Bella gerebantur sub littore rauca sonantis
<eoban. il. 7.182>	Ocyroi, quae praeter Iardanus inclyta Pheae
<eoban. il. 7.183>	Labitur, et refluo circundat moenia cursu:
<eoban. il. 7.184>	Hic cum bella forent, atque ipse in partibus essem
<eoban. il. 7.185>	Magnus, Ereuthalion quidam fuit inclytus armis,
<eoban. il. 7.186>	Membra deo similis praegrandia corporis alti,
<eoban. il. 7.187>	Arma gerens humeris, quae principis ante fuerunt
<eoban. il. 7.188>	Regis Areithoi, cui vulgo nomina clavae
<eoban. il. 7.189>	Indiderant, quod non arcu, non ense, nec hasta,
<eoban. il. 7.190>	Sed clava tantum crudelia bella gerebat,
<eoban. il. 7.191>	Qua sola hostiles perrumperet ille phalangas:
<eoban. il. 7.192>	Ferrea namque fuit. tamen hunc et corpore tantum,
<eoban. il. 7.193>	Atque armis, cum non posset virtute Lycurgus,
<eoban. il. 7.194>	Arte tulit: quippe observans angusta viarum,
<eoban. il. 7.195>	In quibus haud aliquis clavae foret usus, et hasta
<eoban. il. 7.196>	Aggressus, medium perfodit, humique supinum
<eoban. il. 7.197>	Prosternens, vitaque simul spoliavit, et armis,
<eoban. il. 7.198>	Muneribus Gradivo hinc usque a Marte profectis.
<eoban. il. 7.199>	Atque ea donec erat iuvenili in corpore robur,
<eoban. il. 7.200>	Arma tulit, fera bella gerens, aetate Lycurgus
<eoban. il. 7.201>	Deficiens: ubi consenuit, dat Ereuthalioni
<eoban. il. 7.202>	Arma ferenda suo. tunc ergo arma inclyta gestans
<eoban. il. 7.203>	Ibat Ereuthalion, vultuque animoque superbus,
<eoban. il. 7.204>	Ante alios longe progressus, ad arma vocabat
<eoban. il. 7.205>	Secum decertanda, ut quisque vel optimus esset,
<eoban. il. 7.206>	Vel validae virtute potens et robore dextrae.
<eoban. il. 7.207>	Cumque alii tremerent, seque intra tuta tenerent,
<eoban. il. 7.208>	Nec quisquam dubio sese committere marti
<eoban. il. 7.209>	Auderet, tum solus ego, licet infimus essem
<eoban. il. 7.210>	Annorum numero, tamen hoc perferre nefandum
<eoban. il. 7.211>	Dedecus haud potui, si nemo auderet in hostem
<eoban. il. 7.212>	Tam contemnentem nostros capere arma, paratus
<eoban. il. 7.213>	Ipse arma arripui, confisus ad omnia divae
<eoban. il. 7.214>	Pallados auxilio. nec me spes ista fefellit:
<eoban. il. 7.215>	Victor enim redii, spolia ampla ex hoste perempto
<eoban. il. 7.216>	Ipse meis referens. Is vasta mole iacebat
<eoban. il. 7.217>	Corporis, in campum extensus, terramque tegebat.
<eoban. il. 7.218>	Quod si talis adhuc essem, si robur in isto
<eoban. il. 7.219>	Corpore tale foret, non me nec maximus Hector,
<eoban. il. 7.220>	Nec quisquam frustra in certamina sola vocaret.
<eoban. il. 7.221>	Nunc cum militiae florem, roburque virorum
<eoban. il. 7.222>	Hic videam superesse, tot inclyta pubis Achivae
<eoban. il. 7.223>	Nomina, demiror nulli superesse vigorem,
<eoban. il. 7.224>	Aut animum, pugnare manu contra Hectora fortem.
<eoban. il. 7.225>	Hactenus haec senior contendens voce molesta,
<eoban. il. 7.226>	Conticuit. tunc semideum chorus ille virorum
<eoban. il. 7.227>	(Qui ter tres fuerant) consurrexere, paratum
<eoban. il. 7.228>	Sese quisque ferens decernere fortibus armis
<eoban. il. 7.229>	Priamidae magno, nec detrectare duellum.
<eoban. il. 7.230>	Sed longe ante alios Agamemnon rector Achivum:
<eoban. il. 7.231>	Post hunc vindicibus Diomedes fortis in armis:
<eoban. il. 7.232>	Tum gemini Aiaces, saevi duo fulmina Martis:
<eoban. il. 7.233>	Post bonus Idomeneus: et proximus Idomeneo
<eoban. il. 7.234>	Meriones, Marti similis: tum Euaemone natus
<eoban. il. 7.235>	Eurypylus: fortique Thoas Andremone cretus:
<eoban. il. 7.236>	Nec sapiens fortisque manu detrectat Ulysses.
<eoban. il. 7.237>	Omnibus his amor unus erat super Hectore pugnam
<eoban. il. 7.238>	Conserere, et pulchra laudem virtute pacisci.
<eoban. il. 7.239>	Nestor ad hos clara sic voce Gerenius infit:
<eoban. il. 7.240>	Quin agite, et dubiae nunc rem committite sorti,
<eoban. il. 7.241>	Quem fortuna virum sub tanta pericula Martis
<eoban. il. 7.242>	Destinet, ut cunctis decus inde reportet Achivis,
<eoban. il. 7.243>	Saltem si redeat certamine vivus ab isto.
<eoban. il. 7.244>	Sic ait. at sortes illi signare, notantes
<eoban. il. 7.245>	Quisque suam, mox in galeam misere capacem
<eoban. il. 7.246>	Principis Atridae: tenuere silentia turbae.
<eoban. il. 7.247>	Inde quis aspiciens ad aperti sidera coeli,
<eoban. il. 7.248>	Attollensque manus: Da maxime Iuppiter, inquit,
<eoban. il. 7.249>	Exeat aut Aiax Telamonius, aut Diomedes,
<eoban. il. 7.250>	Aut rex ipse etiam cunctorum ductor Achivum.
<eoban. il. 7.251>	Sic ille. at galeam quatiens Neleius heros,
<eoban. il. 7.252>	Quamque manu primam de casside protulit idem,
<eoban. il. 7.253>	Sors fuit Aiacis: quam circum deinde ferendam
<eoban. il. 7.254>	Praeconi dedit. ille omnes haud segnis obibat,
<eoban. il. 7.255>	A leva in dextram vadens ostendit Achivis.
<eoban. il. 7.256>	At nullo agnoscente suam, perrexit ad omnes,
<eoban. il. 7.257>	Donec ad Aiacem pervenerat. is venienti
<eoban. il. 7.258>	Porrexitque manum cupide, sortesque ferentem
<eoban. il. 7.259>	Concussit galeam, quamque extulit ordine sortem
<eoban. il. 7.260>	Ipsius illa fuit, quam spectans pectore laeto
<eoban. il. 7.261>	Agnovitque suam, terraeque abiecit, et adstans,
<eoban. il. 7.262>	O proceres (inquit) Danai, mea prodita sors est,
<eoban. il. 7.263>	Agnoscoque libens, et toto pectore laetor
<eoban. il. 7.264>	Esse meam: quoniam videor devincere forti
<eoban. il. 7.265>	Hectora posse manu. vos nunc, dum fortibus armis
<eoban. il. 7.266>	Induor, obsecrate Iovem, votisque favorem
<eoban. il. 7.267>	Conceptis ambite deum. verum ista silentes
<eoban. il. 7.268>	Exigite, et taciti, ne Troes id esse timoris
<eoban. il. 7.269>	Signum forte putent: vel si libet, omnia clara
<eoban. il. 7.270>	Luce palam. quid enim verear, ne forsitan illi
<eoban. il. 7.271>	Plus animi capiant? certe virtutis egentem
<eoban. il. 7.272>	Nemo me arguerit, nec non in bella peritum.
<eoban. il. 7.273>	Et nec me generisve pudet, patriaeve potentis
<eoban. il. 7.274>	Navibus, et quia sim primo Salaminius ortu.
<eoban. il. 7.275>	Hactenus ille: Iovi proceres at vota ferebant.
<eoban. il. 7.276>	E quibus haec aliquis, vultus ad sidera tollens:
<eoban. il. 7.277>	Maxime piniferae dominator Iuppiter Idae,
<eoban. il. 7.278>	Da pater Aiaci victoria cedat, ut hoste
<eoban. il. 7.279>	Eximia Danais redeat cum laude subacto.
<eoban. il. 7.280>	Quod si forte tibi cordi est et strennuus Hector,
<eoban. il. 7.281>	Da pugnent virtute pari, da roboris aequis
<eoban. il. 7.282>	Viribus abscedant, laude et decorentur eadem,
<eoban. il. 7.283>	Post pugnamque eadem comitetur gloria utrumque.
<eoban. il. 7.284>	Talia forte quis. interea fortissimus Aiax
<eoban. il. 7.285>	Induit arma, gravi late rutilantia ferro.
<eoban. il. 7.286>	Quae postquam induerat, postquam processerat armis
<eoban. il. 7.287>	Omnibus instructus, sic sese corpore agebat
<eoban. il. 7.288>	Ingenti, ipse ingens animo, discordia qualis
<eoban. il. 7.289>	Mars in bella hominum graditur, quos Iuppiter actis
<eoban. il. 7.290>	Pungit agens stimulis in mutua bella ruendi.
<eoban. il. 7.291>	Talis erat vadens in pugnam maximus Aiax,
<eoban. il. 7.292>	Aiax praesidiumque et propugnator Achivum,
<eoban. il. 7.293>	Mollia subridens, pleno tamen ore minarum
<eoban. il. 7.294>	Concita terribili miscebat gaudia vultu,
<eoban. il. 7.295>	Pleno magna gradu torquens vestigia, dextra
<eoban. il. 7.296>	Concutiens vibrante trabalem viribus hastam
<eoban. il. 7.297>	Grandibus. hunc Danai capiebant laeta videntes
<eoban. il. 7.298>	Gaudia, Troianis formidine plena tremebant
<eoban. il. 7.299>	Pectora, Priamidae saliunt praecordia, et alto
<eoban. il. 7.300>	Icta pavore micant. sed enim neque detrectandi
<eoban. il. 7.301>	Iam locus ullus erat, neque retro velle reverti
<eoban. il. 7.302>	In coetum populi, postquam ipse vocaverat hostem
<eoban. il. 7.303>	Marte lacessitum dubio. tum maximus Aiax
<eoban. il. 7.304>	Accedens propius, scutum hoc immane ferebat,
<eoban. il. 7.305>	Instar pinniferae turris, quod fecerat illi
<eoban. il. 7.306>	Arte bonus Tychion, quo non praestantior alter
<eoban. il. 7.307>	Scuta virum, et forti clypeos obducere ferro.
<eoban. il. 7.308>	Ipse colens habitabat Ylen: is maxima septem
<eoban. il. 7.309>	Terga boum clypeo inducens, variaverat arte
<eoban. il. 7.310>	Mirifica, replicans septenis orbibus, acri
<eoban. il. 7.311>	Octavum ferro solidans, atque aere corusco.
<eoban. il. 7.312>	Sic ergo incedens, instructus talibus armis,
<eoban. il. 7.313>	Cum propior venisset ad Hectora, talibus infit:
<eoban. il. 7.314>	Hector Priamide, nunc experiere profecto
<eoban. il. 7.315>	Quales tu Danaos in praelia sola lacessas,
<eoban. il. 7.316>	Quales sint qui nos inter fortissima gestant
<eoban. il. 7.317>	Pectora, quam fortes, invictum praeter Achillem.
<eoban. il. 7.318>	Sed nunc ille animo indulgens, iratus Atridae,
<eoban. il. 7.319>	Languida pontigradas ad naves ocia ducit.
<eoban. il. 7.320>	Qui tamen haec tecum certemus praelia, plures
<eoban. il. 7.321>	Nos sumus. ergo manu capiens arma, incipe pugnam.
<eoban. il. 7.322>	Ad quem respondens galeam pulcherrimus Hector:
<eoban. il. 7.323>	Aiax dux populi, germen Iovis, haud ita verbis
<eoban. il. 7.324>	Mecum age terrificis, pueriles qualia possint
<eoban. il. 7.325>	Verba movere animos, et quae muliebria forsan
<eoban. il. 7.326>	Pectora commoveant, magnarum nescia rerum.
<eoban. il. 7.327>	Ipse ego bella manu didici, caedesque virorum
<eoban. il. 7.328>	Perficere, et clypeos atque arma movere per artem
<eoban. il. 7.329>	Quo libeat, seu dextra opus est, seu vindice laeva,
<eoban. il. 7.330>	Seu caesim pugnare, et forti verbera dextra
<eoban. il. 7.331>	Inferre, aut ab equis ferrum distringere in hostem,
<eoban. il. 7.332>	Aut firmo in stadio atque acie certare pedestri.
<eoban. il. 7.333>	Ipse tamen talis cum sis, cum tantus in armis
<eoban. il. 7.334>	Adsurgas, non occulto te invadere flexu
<eoban. il. 7.335>	Est animus, sed aperta mihi feriere per arma.
<eoban. il. 7.336>	Sic ait, et validam repetitis viribus hastam
<eoban. il. 7.337>	Torsit in Aiacem: quae vincla per extima ferri
<eoban. il. 7.338>	Transiit, et sex terga boum, sed in orbe morata est
<eoban. il. 7.339>	Septeno. mox ipse suum Telamonius Aiax
<eoban. il. 7.340>	Roboris invicti coniecit in Hectora telum,
<eoban. il. 7.341>	Quod clypeum per et aeratum thoraca peractum,
<eoban. il. 7.342>	Venit ad ipsa ferox nudi vitalia ventris:
<eoban. il. 7.343>	Rupissetque, nisi exiguo letalia motu
<eoban. il. 7.344>	Vulnera vitasset Priamo satus. inde revulsis
<eoban. il. 7.345>	Quisque suo telis utriusque e corpore, magno
<eoban. il. 7.346>	Impete concurrunt, similes immanibus apris,
<eoban. il. 7.347>	Magnorum aut etiam comedentum cruda leonum.
<eoban. il. 7.348>	Hector in Aiacis medium tela aspera scutum
<eoban. il. 7.349>	Fixit, at haud rigidi perfregit robora ferri,
<eoban. il. 7.350>	Quin stupido ad durum chalybem mucrone reflexo
<eoban. il. 7.351>	Hasta resultabat: mox Aiax rursus in hastam
<eoban. il. 7.352>	Consurgens, medium parmae ferit Hectoris orbem,
<eoban. il. 7.353>	Nec tamen hoc ictu ruptam perfregit ad imum.
<eoban. il. 7.354>	Hector enim facili vitans venientia motu
<eoban. il. 7.355>	Spicula, aberranti collum praebebat apertum,
<eoban. il. 7.356>	Imprudens hastae: de quo cum missa tenorem
<eoban. il. 7.357>	Conservat, modici perstrinxit vulneris ictum,
<eoban. il. 7.358>	Unde ater cruor emanans effluxit, adacti
<eoban. il. 7.359>	Vulneris indicium. nec ab hoc tamen Hector ab acri
<eoban. il. 7.360>	Abstinuit pugna, sed mox vestigia flectens
<eoban. il. 7.361>	Pauca retro, saxumque manu quod forte iacebat
<eoban. il. 7.362>	In campo praegrande, arreptum torquet in hostem,
<eoban. il. 7.363>	Et clypeum ferit. illo icto, fragor intonat ingens.
<eoban. il. 7.364>	Contra aliud rapiens saxum Telamonius Aiax,
<eoban. il. 7.365>	Grandius Hectoreo, conatu fertur in hostem
<eoban. il. 7.366>	Terribili, vibransque manu iacit, inque rotundum
<eoban. il. 7.367>	Impingit clypei medium, vastaque revulsum
<eoban. il. 7.368>	Mole secans perfringit, et introrsum omnibus urget
<eoban. il. 7.369>	Viribus. ille genu fractum labante recumbit
<eoban. il. 7.370>	In clypeum resupinus humi, quem dexter Apollo
<eoban. il. 7.371>	Sublevat, et mox restituit sibi. tum quoque strictis
<eoban. il. 7.372>	Ensibus egissent rem comminus, atque dedissent
<eoban. il. 7.373>	Quod reliquum pugnae foret in discrimen apertum,
<eoban. il. 7.374>	Ni duo praecones, superumque hominumque ministri,
<eoban. il. 7.375>	Legatique Iovis, Troiana Idaeus ab urbe,
<eoban. il. 7.376>	Talthybius Danaum, manibus data sceptra gerentes,
<eoban. il. 7.377>	Ambo prudentes, clari virtutibus ambo,
<eoban. il. 7.378>	Qui cum sumpta manu dirimendae nomine pugnae
<eoban. il. 7.379>	Sceptra tetendissent, verbis Idaeus amicis
<eoban. il. 7.380>	Alloquitur: Ne pergite certantes, immanibus ultra
<eoban. il. 7.381>	Ne pugnate animis, satis est certamine summo
<eoban. il. 7.382>	Perspectum, quam magnanimi, quam sitis et acres,
<eoban. il. 7.383>	Qua fulti virtute viri. vos Iuppiter ambos
<eoban. il. 7.384>	Diligit, et dignos vos ambos esse fatentur
<eoban. il. 7.385>	Quos dii quos hominesque probent. nunc humida caelo
<eoban. il. 7.386>	Nox ruit, adventantque tegentes cuncta tenebrae,
<eoban. il. 7.387>	Nox requiem suadet, nocti parere decorum est.
<eoban. il. 7.388>	,,      Huic ita respondens Telamonius intulit Aiax.
<eoban. il. 7.389>	Ista iube potius denunciet inclytus Hector,
<eoban. il. 7.390>	Cuius id officium est: qui sicut ad ista vocavit
<eoban. il. 7.391>	Decertanda prior certamina, sic prior aequum est
<eoban. il. 7.392>	Desinat a pugna, tum nos parebimus ultro.
<eoban. il. 7.393>	Hector ad haec placido respondens pectore, fatur:
<eoban. il. 7.394>	Aiax, quandoquidem tibi tam deus inclyta fautor
<eoban. il. 7.395>	Corporis atque animi tribuit bona, magnus ut idem
<eoban. il. 7.396>	Eximiae virtutis opes, cum robore tali
<eoban. il. 7.397>	Coniunctas habeas, tibi nec prudentia desit,
<eoban. il. 7.398>	Atque omnes facile Danaos certamine Martis
<eoban. il. 7.399>	Exuperes, nunc a pugna cessemus, et armis
<eoban. il. 7.400>	Conflicturi iterum quoties id nostra feret sors
<eoban. il. 7.401>	Post hunc saepe diem, donec quos vincere fatum
<eoban. il. 7.402>	Aut deus ipse velit, casu decernat aperto.
<eoban. il. 7.403>	Et iam praecipitans coelo nox humida, pugna
<eoban. il. 7.404>	Abstinuisse monet, cui fas parere monenti est:
<eoban. il. 7.405>	Ut tu laeta tuis apud altas gaudia naves
<eoban. il. 7.406>	Incolumis referas, Troianis ipse futurus
<eoban. il. 7.407>	Et sociis nova laeticiae et iucunda voluptas,
<eoban. il. 7.408>	Si Priami salvus redeam senioris in urbem,
<eoban. il. 7.409>	Troiadumque nurus, uxores, atque puellas
<eoban. il. 7.410>	Exhilarem, quae nunc ad divae templa Minervae
<eoban. il. 7.411>	Vota humiles et dona ferunt, pro meque precantur.
<eoban. il. 7.412>	Praeterea nos muneribus cumulemus utrinque
<eoban. il. 7.413>	Eximiis et honorificis, ut dicere possint
<eoban. il. 7.414>	Seu Troes fuerint, seu vestrae partis Achivum,
<eoban. il. 7.415>	En quibus hostiles animi, quibus ante cruentum
<eoban. il. 7.416>	Pro vita certamen erat, nunc dona vicissim
<eoban. il. 7.417>	Dantque feruntque alacres, et digrediuntur amici.
<eoban. il. 7.418>	Haec simul admonuit, simul ensem argentea habentem
<eoban. il. 7.419>	Robora clavorum, nec non argentea lori
<eoban. il. 7.420>	Arte fabrefacti mira retinacula magno
<eoban. il. 7.421>	Obtulit Aiaci. cui zonam reddidit Aiax,
<eoban. il. 7.422>	Murice distinctam Tyrio, quem purpura late
<eoban. il. 7.423>	Fulgentem eximio Phoenicia pingit honore.
<eoban. il. 7.424>	His ita muneribus donati utrinque revertunt,
<eoban. il. 7.425>	Quisque suos repetens, atque agmina nota revisens,
<eoban. il. 7.426>	Hic ad Achaeorum coetus populumque reversus,
<eoban. il. 7.427>	Ille suos Troas: quibus immoderata fuerunt
<eoban. il. 7.428>	Gaudia, non modo quod salvum vivumque viderent,
<eoban. il. 7.429>	Verum etiam ereptum violenta Aiacis ab ira.
<eoban. il. 7.430>	Quem summa incolumem deductum in Pergama sistunt.
<eoban. il. 7.431>	Aiacem parte ex alia comitantur Achivi,
<eoban. il. 7.432>	Ducentes magno Atridae, cui parta sub armis
<eoban. il. 7.433>	Extulit ingentes animos victoria, postquam
<eoban. il. 7.434>	Regia venerunt tentoria fortis Atridae.
<eoban. il. 7.435>	Ille Iovi mactans taurum sua sacra ferebat
<eoban. il. 7.436>	Quinquennem, adstantes alii retinacia longis
<eoban. il. 7.437>	Tergora diripiunt costis, et viscera nudant,
<eoban. il. 7.438>	Pars in frusta secant, verubusque trementia figunt.
<eoban. il. 7.439>	Subiiciunt alii prunas, et hiantia torrent
<eoban. il. 7.440>	Segmina, tum verubus longis exempta reponunt,
<eoban. il. 7.441>	Finitoque labore parant in fercula coenae:
<eoban. il. 7.442>	Qua posita, laeti dapibus vescuntur opimis.
<eoban. il. 7.443>	Tum bovis assumptis cum tergore cornibus atro
<eoban. il. 7.444>	Aiaci tulit, hoc illum veneratus honore
<eoban. il. 7.445>	Muneris eximii, populorum rex Agamemnon.
<eoban. il. 7.446>	Ut sitis est exempta, et amor compressus edendi,
<eoban. il. 7.447>	Nestor ibi ante alios, qui consilia optima paulo
<eoban. il. 7.448>	Ante suis dederat, sic est affatus Achivos:
<eoban. il. 7.449>	Atrida rex, vosque alii qui prima tenetis
<eoban. il. 7.450>	Nomina Graiugenas inter, cum plurima passim
<eoban. il. 7.451>	Corpora de nostris iacent inhumata, suoque
<eoban. il. 7.452>	Sanguine caesorum foedata cadavera circum
<eoban. il. 7.453>	Et super attoniti non tarda fluenta Scamandri,
<eoban. il. 7.454>	Quorum animae subiere domos Plutonis avari,
<eoban. il. 7.455>	Est opus a bello cras nos cessare gerendo,
<eoban. il. 7.456>	Bobus ut ad currus iunctis hinc mortua campo
<eoban. il. 7.457>	Corpora deportemus, et hinc congesta feramus
<eoban. il. 7.458>	In tumulum procul haud distantem navibus, illic
<eoban. il. 7.459>	Funerea in cineres flamma redigantur, ut inde
<eoban. il. 7.460>	Quilibet ossa legens referat collecta suorum
<eoban. il. 7.461>	In patriam, cineresque sepulchris reddat avitis.
<eoban. il. 7.462>	Non procul inde pyra tumulum faciamus, in altos
<eoban. il. 7.463>	Spectantem campos, altum satis, inde patentes
<eoban. il. 7.464>	Turribus excelsis portas addamus, ut illinc
<eoban. il. 7.465>	Ire redire queant facili moderamine currus,
<eoban. il. 7.466>	Quae nobis itidem sint propugnacula, et ipsis
<eoban. il. 7.467>	Navibus. exteriore loco latam atque profundam
<eoban. il. 7.468>	Ducamus fossam, aggeribus valloque tenaci
<eoban. il. 7.469>	Munitam, quae nos castris tutetur, equosque,
<eoban. il. 7.470>	Si forsan Troes bello nos aggrediantur,
<eoban. il. 7.471>	Si superent, et nos fuga subtrahat ultima fessos.
<eoban. il. 7.472>	Sic ait. at reliquis placuit sententia Graiis.
<eoban. il. 7.473>	At grave quod summa cogebant Troes in arce
<eoban. il. 7.474>	Concilium, ante fores Priami, discordia totum
<eoban. il. 7.475>	Turbabat. Tum vir pietate verendus, et annis,
<eoban. il. 7.476>	Consurgens Antenor, in haec est verba loquutus:
<eoban. il. 7.477>	Troes Dardanidaeque omnes, quique agmine nobis
<eoban. il. 7.478>	Laturi venistis opem de partibus orbis
<eoban. il. 7.479>	Lonquinqui, audite haec aequo quae pectore dicam,
<eoban. il. 7.480>	Quae animus iubet effari, et mens optima suadet.
<eoban. il. 7.481>	Formosam huc Helenen sistamus, et omnia gazae
<eoban. il. 7.482>	Munera conquiramus, iniqua per arma receptae:
<eoban. il. 7.483>	Deinde ipsam, gazamque omnem reddamus Atridis.
<eoban. il. 7.484>	Nunc data fallentes his sacramenta, sinistro
<eoban. il. 7.485>	Numine pugnamus, nec spes est ulla futuri
<eoban. il. 7.486>	Eventus melioris, in haec nisi concordemus
<eoban. il. 7.487>	Omnia quae dixi: siquidem facere ista necesse est.
<eoban. il. 7.488>	Tum Paris, ille Argivae Helenes formosus adulter,
<eoban. il. 7.489>	Surgit, et haec contra respondens verba profatur:
<eoban. il. 7.490>	Antenor, quae tu nunc frivola verba profaris,
<eoban. il. 7.491>	Sunt odio, minimeque placent mihi. namque solebas,
<eoban. il. 7.492>	Et potes his meliora loqui, modo recta voluntas
<eoban. il. 7.493>	Sit tibi: nosti etenim verum distinguere falso.
<eoban. il. 7.494>	Si tamen ex animo es, quae nunc es verba loquutus,
<eoban. il. 7.495>	Tum fateor tibi dii mentem eripuere, nec ullum
<eoban. il. 7.496>	Pondus habere sinunt, quae nunc temeraria iactas.
<eoban. il. 7.497>	Verum ego te contra, praesentibus omnibus istis
<eoban. il. 7.498>	Qui mihi nunc adsunt Troianis, nostra refundam
<eoban. il. 7.499>	Sensa animi: gazae praedivitis omnia reddam,
<eoban. il. 7.500>	Quam mecum ex Argis retuli: sed reddere caram
<eoban. il. 7.501>	Uxorem, non fert animus. reliqua omnia pleno
<eoban. il. 7.502>	Restituam numero, sed et his plura omnibus addam
<eoban. il. 7.503>	Divite de proprii gaza et mercede peculi.
<eoban. il. 7.504>	Sic ait, et residens tacuit. tum surgit, et astans
<eoban. il. 7.505>	Dardanides Priamus superis, prudentibus, aequus
<eoban. il. 7.506>	Consiliis, atque haec placido sermone profatur:
<eoban. il. 7.507>	Me quoque Dardanidae, sociique, et Troes amici
<eoban. il. 7.508>	Percipite, et quae sit nostrae sententia menti
<eoban. il. 7.509>	Discite. Nunc abeat coenatum quisque per urbem,
<eoban. il. 7.510>	Quo consuevistis iamdudum more locantes
<eoban. il. 7.511>	Excubias, ubi tempus erit, custodia pernox
<eoban. il. 7.512>	Ut vigilum subeat vicibus, quibus ante, suetis.
<eoban. il. 7.513>	Cras ubi prima novos Aurora reduxerit ortus,
<eoban. il. 7.514>	Idaeus Danaum ad navalia nuncius ibit,
<eoban. il. 7.515>	Atridis mandata ferens, et avita futurae
<eoban. il. 7.516>	Qualiacunque Paris defert nunc foedera pacis
<eoban. il. 7.517>	(Cuius, quod gerimus, conflatum est crimine bellum)
<eoban. il. 7.518>	Si forte accipiant: praeterque haec, nomine nostro
<eoban. il. 7.519>	Supplicibusque roget verbis, si fors quod honestum est
<eoban. il. 7.520>	Impetret, absistant bello, dum sparsa legamus
<eoban. il. 7.521>	Corpora caesorum, et funebria iusta feramus,
<eoban. il. 7.522>	Condamusque pyras, extremoque igne crememus.
<eoban. il. 7.523>	Post iterum sumpta experiemur eatenus arma,
<eoban. il. 7.524>	Quatenus ipse deus decernat, cuius ab isto
<eoban. il. 7.525>	Marte futura cadat partis victoria, cuius
<eoban. il. 7.526>	Iuppiter esse velit, nostrum vestrumve triumphum.
<eoban. il. 7.527>	Haec omnes Priamum prompti audivere loquentem,
<eoban. il. 7.528>	Dilapsi coenatum omnes, quo quemque ferebat
<eoban. il. 7.529>	Aut sors, aut ratio. Iamque orbi illuxerat orto
<eoban. il. 7.530>	Postera sole dies, Danaum per castra requirens
<eoban. il. 7.531>	Venerat Idaeus proceres, invenit ad ipsam
<eoban. il. 7.532>	Puppim Agamemnoniae navis, de rebus habentes
<eoban. il. 7.533>	Concilium communibus, ac simul adstitit, isthaec
<eoban. il. 7.534>	Clara voce refert. Atridae, vosque aliorum
<eoban. il. 7.535>	Primores Danaum, quae dicam mentibus aequis
<eoban. il. 7.536>	Accipite: huc Priamus, qui Troiae sceptra gubernat,
<eoban. il. 7.537>	Et proceres alii me dimisere, relatum
<eoban. il. 7.538>	Qualia nunc vobis Paris offert foedera pacis,
<eoban. il. 7.539>	Quae causa et ratio fuit huius maxima belli,
<eoban. il. 7.540>	Ante haec tartareas qui debuit ire sub umbras
<eoban. il. 7.541>	Tot mala: res omnes vobis cum divite gaza,
<eoban. il. 7.542>	Omnia quae secum claris devexit ab Argis
<eoban. il. 7.543>	Navibus ad Troiam, nunc pluribus aucta rependit
<eoban. il. 7.544>	Restituitque bonis, si restitui illa velitis
<eoban. il. 7.545>	Forsitan, ut patrias olim referatis ad oras:
<eoban. il. 7.546>	Formosam vero Ledaeam reddere nondum
<eoban. il. 7.547>	Sustinet Atridae Menelao, quam neque reddet
<eoban. il. 7.548>	Tempore deinde alio, quanquam suadentibus ipsis
<eoban. il. 7.549>	Reddere Troianis. Sed et haec ego dicere iussus,
<eoban. il. 7.550>	Et petere huc veni, bello absistatis, et armis,
<eoban. il. 7.551>	Dum subiecta pyris extremoque igne crememus
<eoban. il. 7.552>	Sparsa per ingentes caesorum corpora campos.
<eoban. il. 7.553>	Post iterum pugnae tentabitur alea, donec
<eoban. il. 7.554>	Aut nobis vobisve favens victoria cedat.
<eoban. il. 7.555>	Sic ait. ast illi tenuere silentia, pressa
<eoban. il. 7.556>	Voce diu. tandem Diomedes verba profatus
<eoban. il. 7.557>	Talia respondit. Nec divitis omnia gazae,
<eoban. il. 7.558>	Nec Ledaeam Helenen posthac acceperit unquam
<eoban. il. 7.559>	E nostris aliquis, quando est huc usque profectum,
<eoban. il. 7.560>	Ut iam vel pueris appareat, ultima Troas
<eoban. il. 7.561>	Excidio plus quam certo iam fata manere.
<eoban. il. 7.562>	Sic ait: acclamant alacres ad talia Graii,
<eoban. il. 7.563>	Mirantes responsa viri domitoris equorum.
<eoban. il. 7.564>	Tum rex Idaeum sic est affatus Atrides:
<eoban. il. 7.565>	Ipse audis Idaee, nec hic repetisse necesse est,
<eoban. il. 7.566>	Quae responsa tibi verbis et qualia reddant
<eoban. il. 7.567>	Primores Danai, quorum et mihi dicta probantur.
<eoban. il. 7.568>	Sed quod ad occisos et sparsa cadavera campo
<eoban. il. 7.569>	Attinet, hoc tota faveo ratione, nec ipsis
<eoban. il. 7.570>	Invideo extremi funebria iusta sepulchri.
<eoban. il. 7.571>	Nec debent iam bella geri cum lumine cassis,
<eoban. il. 7.572>	,,Quos omni caruisse odio pulcherrima laus est.
<eoban. il. 7.573>	,,Quos ita nemo bonus cupiat crudeliter ultos,
<eoban. il. 7.574>	,,Ut tumulum neget, et supremo obtrectet honori.
<eoban. il. 7.575>	,,Audiat haec, testemque velit se in verba vocari
<eoban. il. 7.576>	Iuppiter, et certa confirmet foedera lege.
<eoban. il. 7.577>	Sic ait, et pulchrum protendit ad aethera sceptrum.
<eoban. il. 7.578>	At celer Idaeus postquam inde reversus in urbem est,
<eoban. il. 7.579>	Coetum expectantem sese est ingressus inermem
<eoban. il. 7.580>	Dardanidum Troumque ducum, mandata peregit,
<eoban. il. 7.581>	Et claris responsa renunciat omnia verbis.
<eoban. il. 7.582>	Auditis quibus, accingunt se protinus omnes
<eoban. il. 7.583>	Troes ad atra virum relegenda cadavera: partim
<eoban. il. 7.584>	Plaustraque ferratosque parant educere currus,
<eoban. il. 7.585>	Sparsa quibus revehant caesorum corpora: partim
<eoban. il. 7.586>	Materiam caedunt, faciendis ignibus aptam.
<eoban. il. 7.587>	Nec minus Argivi per campos ossa suorum
<eoban. il. 7.588>	Strata legunt, navesque ferunt properanter ad altas,
<eoban. il. 7.589>	Donec ab Oceano summum conscendit Olympum
<eoban. il. 7.590>	Sol novus, et terras lustraret postera claro
<eoban. il. 7.591>	Mane dies. ibant permisti Troes Achivis,
<eoban. il. 7.592>	Nec promptum novisse suos fuit hisve vel illis,
<eoban. il. 7.593>	Donec ab immundo foedatos sanguine vultus
<eoban. il. 7.594>	Totaque iam turpi manantia corpora tabo
<eoban. il. 7.595>	Abluerent: tum quisque suos agnoscere cives,
<eoban. il. 7.596>	Et socios coepere: gravi tum lumina fletu
<eoban. il. 7.597>	Currere, tum lachrymis manantibus ora rigabant,
<eoban. il. 7.598>	Ponentes in plaustra cadavera quisque suorum.
<eoban. il. 7.599>	In cineres redigenda leves ad busta ferebant,
<eoban. il. 7.600>	Subiectoque pyris crepitantibus igne cremabant.
<eoban. il. 7.601>	Sed Troes taciti, Priamo prohibente, querelas
<eoban. il. 7.602>	Prodere cum lachrymis. atque his hoc more peractis,
<eoban. il. 7.603>	Hi naves rediere, illi ad sacra moenia Troiae.
<eoban. il. 7.604>	At Danai longam in noctem cum frigida nondum
<eoban. il. 7.605>	Proderet orta suos ignes aurora, legentes
<eoban. il. 7.606>	Ossa leves inter cineres, quae quisque suorum
<eoban. il. 7.607>	Nosse potest, mox qui spectaret in aequora campi
<eoban. il. 7.608>	Communem aedificant tumulum, qui conderet omnes.
<eoban. il. 7.609>	Quem circa, quo tuta virisque et navibus esset
<eoban. il. 7.610>	A pugna statio, excelsas educere coelo
<eoban. il. 7.611>	Incipiunt turres, portasque ingentibus addunt
<eoban. il. 7.612>	Postibus, et lata valvarum mole patentes,
<eoban. il. 7.613>	Qua currus et equi facili moderamine versi
<eoban. il. 7.614>	Ire redire queant: circumque haec omnia fossam
<eoban. il. 7.615>	Certantes ducunt studiis latam atque profundam,
<eoban. il. 7.616>	Quae loca castrorum longa complexa meatu
<eoban. il. 7.617>	Turribus excelsis coniungeret, aggeribusque
<eoban. il. 7.618>	Congestis vallum iaciunt, fortissima castris
<eoban. il. 7.619>	Munimenta suis. quod opus certamine tanto
<eoban. il. 7.620>	(Ingens namque fuit) Danaos attollere coelo,
<eoban. il. 7.621>	Molirique manu, postquam videre sedentes
<eoban. il. 7.622>	Cum Iove dii reliqui, torquente tonitrua rauca,
<eoban. il. 7.623>	Hic terram quatiens Neptunus fuste tridenti
<eoban. il. 7.624>	Talia verba dabat: Pater optime maxime divum
<eoban. il. 7.625>	Iuppiter, ecquis adhuc mortales inter habetur,
<eoban. il. 7.626>	Qui quaecunque parans opera ardua, numina divum
<eoban. il. 7.627>	Invocet, exploret, quaerat, scrutetur, adoret
<eoban. il. 7.628>	Quae sit et ipsorum mens et divina voluntas?
<eoban. il. 7.629>	Nonne vides quantis Danai fortissima ducant
<eoban. il. 7.630>	Certantes studiis munimina? moenia quantis
<eoban. il. 7.631>	Molibus attollant? et clausas aggere fossas
<eoban. il. 7.632>	Turribus impositis cingant? nec debita divis
<eoban. il. 7.633>	Sacra prius tulerint, solito nec more litarint.
<eoban. il. 7.634>	Atque huius tam late operis se gloria pandet,
<eoban. il. 7.635>	Quam late terras oriens prospectat Eous.
<eoban. il. 7.636>	Contra fama operis, quod egoque et magnus Apollo
<eoban. il. 7.637>	Struximus haud parvo conamine Laomedonti,
<eoban. il. 7.638>	Ad nihilum recidet, famaque peribit iniqua.
<eoban. il. 7.639>	Iuppiter hunc spectans, stomacho commotus acerbo
<eoban. il. 7.640>	Talibus alloquitur. Num te Neptune profari
<eoban. il. 7.641>	Verba indigna pudet? quam nunc tibi sermo prophanus
<eoban. il. 7.642>	Excidit? an metuis tam frivola? quod tibi turpe est,
<eoban. il. 7.643>	Nec decuit te, sed divum de gente minorum
<eoban. il. 7.644>	Quemvis hinc alium. fama huius nominis, inquis,
<eoban. il. 7.645>	Perpes erit: tantum se extendet gloria facti,
<eoban. il. 7.646>	Quantum cuncta videns terrarum Phoebus oberrat.
<eoban. il. 7.647>	Ergo age, si tam parva movent te nomina rerum,
<eoban. il. 7.648>	Postquam hinc in patrias ierint cum navibus urbes
<eoban. il. 7.649>	Quisque suas, Danai, tu demolire superbam
<eoban. il. 7.650>	Hanc molem, invisumque tibi rue, deiice murum,
<eoban. il. 7.651>	Et prosterne solo: vel (si libet) in mare vastum
<eoban. il. 7.652>	Praecipita vallum et fossam cum turribus altis,
<eoban. il. 7.653>	Atque hoc inducta totum obrue littus arena,
<eoban. il. 7.654>	Ne sint ulla super vestigia gentis Achivae,
<eoban. il. 7.655>	Nec stationis opus compareat amplius ullum.
<eoban. il. 7.656>	Talibus inter se diis concertantibus, ibat
<eoban. il. 7.657>	Iam Sol Oceano propior, finemque labori
<eoban. il. 7.658>	Attulit Argivis. hique in sua quique reversi
<eoban. il. 7.659>	Mactavere boves tentoria, cocta parantes
<eoban. il. 7.660>	Ad positos ignes speratae fercula coenae.
<eoban. il. 7.661>	Praecipue cum dulcis adesset copia vini,
<eoban. il. 7.662>	Navibus advecti plenis e divite Lemno.
<eoban. il. 7.663>	Miserat haec Euneus Iasonides, generosae
<eoban. il. 7.664>	Filius Hypsipyles: speciatim miserat idem
<eoban. il. 7.665>	Mille cados temeti, gratissima dona, duobus
<eoban. il. 7.666>	Fratribus Atridis, tibi maxime rex Agamemnon,
<eoban. il. 7.667>	Et Menelae tibi. vario tum munere Graii
<eoban. il. 7.668>	Dulcia vina aliis mutantes rebus emebant.
<eoban. il. 7.669>	Aera dabant alii, quidam splendentia ferri
<eoban. il. 7.670>	Munera, taurinis coriis hi, plurima bobus
<eoban. il. 7.671>	Turba datis: alii praedas ex hoste receptas
<eoban. il. 7.672>	Mutantes vino, sibi pocula grata parabant.
<eoban. il. 7.673>	Atque ita per totam vacuantes pocula noctem,
<eoban. il. 7.674>	Et patinas, Danai convivia laeta trahebant.
<eoban. il. 7.675>	Contra epulabantur sacra intra moenia Troes
<eoban. il. 7.676>	Cum sociis, quibus ipse volens male Iuppiter illa
<eoban. il. 7.677>	Nocte graves misit per fulmina crebra pavores.
<eoban. il. 7.678>	Sic pavidi, attonitique, solo crateras Iaccho
<eoban. il. 7.679>	Plenas fundebant, nec dulcia vina bibebant,
<eoban. il. 7.680>	Ante Iovi quam libassent, tam dira minanti.
<eoban. il. 7.681>	Tum potu atque cibo satiati, nota petebant
<eoban. il. 7.682>	Atria, capturi membrisque animisque quietem.